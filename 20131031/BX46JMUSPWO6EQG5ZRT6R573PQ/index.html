<html><header><meta charset="utf-8"><title>報告王：轉型成功巨騰快破頂 - 瑪姬兒</title></header><body><h1>報告王：轉型成功巨騰快破頂 - 瑪姬兒</h1><p>蘋果剛公佈業績，iPhone都尚算賣得唔錯，不過iPhone5s同iPhone5c究竟賣成點，就未有確實數字。<br>老老實實，iPhone5s就話有「土豪金」吸引強國人搶，但iPhone5c竟然行回頭路，由金屬殼變咗膠殼，仲要賣到咁貴，真係諗唔到點解要買囉。<br>一間公司睇啱時勢轉型，呢啲先叫做「醒」，好似巨騰（3336）咁，原本專門製造膠殼，但見到不論smartphone定係平板電腦，都已經興用金屬殼，就決定轉去拓展金屬殼市場。</p><p>大和叫買　睇6.3元</p><p>大和就首予巨騰「買入」評級，目標價6.3元。<br>最新報告指，巨騰轉攻金屬殼，毛利率達到25%至30%，好過以往膠殼只得13%至15%，有助推高盈利增長。<br>預計金屬殼佔今年銷售26%，出年就增加到31%，客仔包括：DELL、HP、Lenovo、Microsoft等。<br>另外，該公司率先打入複合材料外殼的市場，預計今年佔總銷售額可以升至16%，遠高於去年的2%，長遠睇好！<br>其實除咗大和外，瑞銀喺9月尾已經首次叫買，之後麥格理又接力睇好，仲話上望7.5元。<br>幾間大行齊出報告推高，巨騰終於喺10月頭成功衝破橫行區，由約4.3元水平一路升到昨收5.43元，短短一個月爆升逾26%，昨日單日亦升近4%。近日成交依然配合下，睇嚟破頂在望！</p><p>瑪姬兒</p><p>鄭中基@谷德昭搞笑孖寶再發功,笑彈繼續嚟！<br>周一至周五《亂噏24》約定你： http://bit.ly/appletalk24 </p></body></html>