<html><header><meta charset="utf-8"><title>馮仁昭四圍超：獎門人悶爆　觀眾大覺瞓 - 馮仁昭</title></header><body><h1>馮仁昭四圍超：獎門人悶爆　觀眾大覺瞓 - 馮仁昭</h1><p>曾志偉主持嘅無綫節目《超級無敵獎門人終極篇》一向笑料百出，亦係收視保證，不過前晚錄影嘅一集，唔知係咪嘉賓內容欠吸引，只得袁彩雲、胡楓（修哥）等撐場，加上遊戲環節好沉悶，所以現場有觀眾公然攤喺度瞓覺豬。其中叫做有啲趣味就係叫嘉賓擺吓甫士，修哥抵死咬手指扮鹹濕金魚佬，之後再繼續示範影水着甫士，修哥仲拉高上衣露出雪白肚腩，總算笑爆全場。</p><p>爾冬陞否認存私心
</p><p>袁彩雲話下月底會同老公帶兩個半月大嘅囡囡返加拿大，早前有指佢老公位於加拿大嘅兩間食店欠租570萬港元，佢話：「報道係寫多咗，我哋喺一個商場有兩間食店，但老公同合作夥伴發覺商場唔適合做，想搬出去，點知當中有啲為難，大家又溝通唔夠。」佢承認錢銀方面應該仍未搞掂，覺得有人想搞大件事。<br>至於早前辭去演藝人協會會長一職嘅志偉，被問林家棟同岑建勳亦相繼辭去演協職位時，佢就避忌話：「冇回應，唔答。」即趕入廠錄影。<br></p><p>另外，身在橫店嘅導演會會長爾冬陞噚日接受電話訪問，被問到有周刊話佢撐發牌係出於私心，搞到同志偉不和，佢解釋話：「二哥姜大衛同王維基打工，開會時已申報，如果我做事有私心點會做到四屆（導演會）會長。」爾冬陞話收到志偉退出導演會通知，但否認同佢決裂，佢笑笑口話：「決裂？我冇事喎，你問番佢同我有冇事。街外人信唔信我冇所謂，導演會會員信我最重要。」<br>撰文：馮仁昭</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>