<html><header><meta charset="utf-8"><title>赤柱家庭樂王浩信負傷單手抱女</title></header><body><h1>赤柱家庭樂<br>王浩信負傷單手抱女</h1><p>【赤柱】王浩信喺無綫近日播緊嘅劇集《法外風雲》中扮演二世祖宋家耀，終日游手好閒，不事生產，不過現實生活中，佢其實係陳自瑤（YoYo）嘅好老公，囡囡王靖喬嘅好爸爸，王浩信近年受無綫力捧，一劇接一劇，努力搵銀養家。</p><p>囡囡乖巧</p><p>王浩信同YoYo雖然各有各忙，但兩公婆有時間都爭取家庭樂，靖喬轉眼一歲多，會行會走。一家三口日前中午，趁住秋高氣爽入咗赤柱郊遊，兩公婆戴黑超擋陽光，靖喬就cute爆拎手袋仔。王浩信日前拍無綫台慶宣傳片時，唔小心整親左手導致輕微骨裂，要戴護腕之餘，醫生仲吩咐佢要多休息，嗰日囡囡靖喬行攰咗想爹哋抱，王浩信都寧願辛苦啲用右手抱囡囡，盡顯廿四孝爹哋本色。<br>一家人行到攰，就揀咗赤柱大街一間露天餐廳食飯，坐低後，王浩信怕餓親寶貝女，即刻點菜，等食期間，唔主張用手機𠱁細路嘅YoYo，索性同囡囡去附近行吓，等到食物嚟齊晒，兩公婆分工合作餵囡囡，靖喬全程乖巧冇扭計，難怪爹哋媽咪錫晒佢。<br>採訪、攝影：羅德光</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>