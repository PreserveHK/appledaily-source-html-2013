<html><header><meta charset="utf-8"><title>中環迷你裙：英樓王名牌效應 - Samantha</title></header><body><h1>中環迷你裙：英樓王名牌效應 - Samantha</h1><p>江毅那句「人棄我取」，識嘅人多，敢做嘅少，就算敢做，亦未必實行到，好似CEO張一鳴，當年沙士想買淘大，冇人放盤之餘，仲俾經紀鬧。<br>全球資金衝入美國股樓，英國最富有家族之一，地產發展商Grosvenor（高富諾）反其道而行，計劃成立55億房地產投資俱樂部，在香港、北京、上海等亞洲城市推豪宅項目。<br>日本樓市熱，他們亦參一腳，剛在六本木推出14層的豪宅，那99個單位可謂皇帝女唔憂嫁，事關「高級貨」向來講品牌。300年歷史，英國西敏公爵旗下的高富諾，在本港處女作乃是04年推的淺水灣Grosvenor Place，呢個曾是「全球最佳住宅物業」，當年四太梁安琪鍾意到，夥財團近10億掃起全幢引起一時佳話。<br>六年後再推汀九皇璧，全是複式單位，最新代表作或要等到2017年的渣甸山松園項目。高富諾發展項目時，傾向與當地地產商組成合營公司，本港老夥伴是泛海（129），呢個老牌地產股近期異常地活躍，連月見到投地手影，招標次數已超出舊年，股價忽然生猛，三日升逾一成，留意有後着。</p><p>Samantha<br>本欄逢周一、三、五刊出</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24  </p></body></html>