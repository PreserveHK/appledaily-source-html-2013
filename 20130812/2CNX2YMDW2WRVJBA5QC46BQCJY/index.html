<html><header><meta charset="utf-8"><title>電視撈飯：王維基諗縮數逼綠葉做老臨</title></header><body><h1>電視撈飯：王維基諗縮數<br>逼綠葉做老臨</h1><p>王維基嘅香港電視搞咁耐都未有免費電視牌，但仲做緊製作，繼早前搵蒙嘉慧拍林文龍演新劇《天網》，又有傳苗僑偉同鄧萃雯都跳槽過嚟。觀眾有大卡士睇係好，但對一班無綫過檔、底薪六、七千蚊簽咗經理人約，而又冇乜知名度嘅演員嚟講就慘咯！<br>有苦主同我哋投訴，話佢哋呢種演員離開無綫係為機會，所以底薪低都願意博，點知公司未攞到牌，啲製作只試拍一、兩集，老闆又將啲好機會畀晒外人，最近仲收到老闆內部電郵，話有啲劇嘅特約閒角要佢哋做，希望唔好推job，令佢哋好絕望同不滿。</p><p>辯稱每個角色都重要</p><p>喺無綫過檔嘅李忠希都係簽經理人約，佢認有收過呢種電郵：「我冇開過email，但經理人有講要幫手做啲角色，唔係個個係閒角嘅，我亦冇乜所謂，有對白就唔係閒角啦！」佢仲話公司都有幫佢喺外邊接司儀工作，唔覺因為劇集縮短集數令身邊有同事冇工開。<br>而香港電視發言人鄭靜雯噚日就話劇集選角係公開，有興趣嘅藝員都有平等機會，同合約性質無關，係以藝員同角色嘅合適程度決定，好公平。至於角色安排，鄭靜雯話：「每個角色、對白都重要，先至希望藝員就算得幾句對白都盡力演。」而製作減少，係因發牌問題影響製作進度、藝員曝光，絕非香港電視想見到嘅。<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>