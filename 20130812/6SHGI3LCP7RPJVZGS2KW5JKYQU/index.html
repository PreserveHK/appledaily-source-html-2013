<html><header><meta charset="utf-8"><title>專題：賣藝清潔瞓街名校中學生窮戰中環</title></header><body><h1>專題：賣藝清潔瞓街<br>名校中學生窮戰中環</h1><p>【本報訊】社會貧富日益懸殊已不是新聞，上月有群大學生體驗貧苦，最近輪到中學生。11個就讀名牌中學、向來不愁生活的富家子弟學生參加社區活動，放下智能手機，不但在中環街頭露宿，更要硬着頭皮幹粗活，賺取十元八塊，但即使開價僅僅兩塊錢，有街市檔口也不肯聘用這班少爺兵團。　記者：李家希　攝影：中環特工隊</p><p>來自聖士提反女子中學、嘉諾撒聖心書院、鄧肇堅中學等名校的11名學生，參加明愛堅道社區中心舉辦的通識真人騷，讓學生體驗基層人士生活，了解香港住屋問題。活動分兩個環節，第一部份實地考察豪宅及劏房，第二部份就是重頭戲，要他們當廉價勞工及瞓街。11名就讀名校的富家子弟分成兩組，用20元解決三餐一宿，為時12小時。<br>五名女生組成A組，一開始已將那20元生活費花掉一半，在堅道一家麵包店買了四個麵包，作為翌日早餐；當天晚飯有無着落，則看她們本事了。一行人來到西環，在酒吧遇上一對外籍情侶，便膽粗粗獻唱情歌；外籍男被打動了，便乖乖從銀包掏出20元打賞，如此這般，小花們賺到第一桶金。<br>她們之後再戰高街附近的酒吧，重施故技賣藝，可惜好景不常，慘被酒保驅趕，士氣大受打擊。導師阿傑召開死因庭：「呢個活動其中一樣好重要嘅嘢，就係將生活濃縮喺12小時入面，佢哋係咪搵工一定會搵到呢？所以要盡量畀你體驗多啲，重點就係要畀你哋去試。」<br>五朵小花重整旗鼓再上路，轉戰上環市政大廈，開價兩元為魚檔提供清潔服務，可惜開頭處處碰壁，更有人直斥「運吉」。最後五人集中火力，用誠意溶化了一名魚檔老闆，同學們二話不說拿起鮑魚刷向上擦、向下擦，擦走筲箕及水盆的陳年舊迹。16歲的Sharon就讀鄧肇堅中學，爸媽從事保險業，她說：「你試吓擦成個鐘頭嘢吖，頭先擦到起水泡，所以決定咗要畀心機讀書。」<br>律師黃國桐表示，學生為體驗人生而工作一小時，不算僱員，因此有關檔主不算違反勞工法例，但若工作期間發生意外則作別論。魚檔老闆娘玲姐則說：「佢哋肯做都冇所謂嘅，冇人肯做呢啲嘢㗎喇！」<br>佈滿水泡的手捧着血汗兩元，感動是感動了，可惜香港沒有兩元的飯餐，怎麼辦？幸香港還有好人，老闆額外向每人打賞20元，合共100大元，五人興高采烈地買了四份麥當勞套餐分享，還可剩儲備。</p><p>大少爺拒煮麵：Lady first!</p><p>B組有六名成員，但就讀國際學校的阿達與阿禧兩兄弟中途才加入，記者問16歲的阿達何故遲到，他解釋：「我哋有嘢做，喺新界搭車，搭車又塞車，跟住又落雨，仲要撞埋車，所以咪遲到囉。」阿達也不甚合群說：「其實我鍾意聽人講嘢，唔想自己講嘢，可能意見唔係太夾，費事有衝突啦！由得佢哋囉，佢哋想點咪點囉，其實都預咗唔係咁好玩㗎啦！」<br>導師李姑娘千叮萬囑二人與組員合作「搵工」：「兩位大少，你哋即刻附和幫吓佢哋手啦，用你啲口才試吓啦，達達、禧禧，今晚我哋有冇得食飯靠晒你哋喇！」兩名女組員率先走入一家麵店，打算幫手煮麵，阿達說：「Lady first!」弟弟阿禧和應：「我哋識煮呀，只係識煮唔想煮。」最終檔主謝絕好意。<br>三男三女終於在威靈頓街找到一間容得下他們的食肆，洗碗的洗碗、抹枱的抹枱，兩兄弟也幫手掃地，不消半小時，餐具、桌面亮可照人，善良的老闆見同學們辛苦了，奉上牛腩、福建炒飯、揚州炒飯，比A組那餐還要豐富。<br>記者說有志者事竟成，阿達說：「有人話係智慧個『智』，我知道正常嗰句係少字（少筆劃）個『志』。」A組的Christine也說：「原來搵錢唔係咁容易，用智慧去搵一餐飯，比勞力更加好。」<br>五朵小花早在當日下午已遊走中環各個垃圾筒執紙皮，準備晚上席地瞓街。她們拿着紙皮，浩浩蕩蕩地走到半山佐治五世紀念公園，準備「鋪床」，但見一名女露宿者正在吃飯，同學們立即向這名「行家」收料。<br>女露宿者這幾句話，令小花們的鴻圖大計灰飛煙滅：「半夜三更會落雨，你點瞓地下呀？坐都撇濕啦，你哋點樣瞓地下呀？」天意難違，法律關卡更難闖，政府公園大多不可留宿，該名女露宿者也只打算坐在長凳假寐，這時一名路過的婆婆加把口：「你哋攞咁多紙皮做乜嘢，今晚喺到瞓呀？畀唔畀呀？」<br>五人的心涼了半截，最後退而求其次，與另外六名同學在中環碼頭對開的行人天橋席地而睡，鼻鼾聲呼呼響徹夜空。</p><p>中環特工隊爆料熱線<br>WhatsApp：9499 3777</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>