<html><header><meta charset="utf-8"><title>魚樂無窮：業績省鏡　中芯大爆發 - 唐牛</title></header><body><h1>魚樂無窮：業績省鏡　中芯大爆發 - 唐牛</h1><p>宅男女神Dada因情緒病宣佈退出幕前演出，令粉絲們大失所望。不過，從財經角度看，Dada卻成為股民好榜樣——在事情不對勁時果斷止蝕，相信好多散戶都落唔到手，但Dada做到了。<br>全球晶圓代工龍頭之一嘅中芯國際（981），季度業績靚爆鏡，放榜後股價炒高半成，一旦突破起自5月底嘅下降軌，可直指2011年高位0.94元，潛在升幅達52%，戰友不容錯過。截至6月底止，中芯第二季賺7,540萬美元（約5.9億港元），按年狂飆9.7倍，按季亦勁升86%，反映集團轉攻低檔手機及平板電腦芯片計劃奏效，並開始步入收成期。各項業績指標難掩中芯增長光芒——毛利率按年升5.4個百分點至25%，產能利用率更高見98.5%。<br>中芯上半年錄得盈利1.2億美元，為2010年度盈利1,401萬美元嘅七倍多，當時放榜後股價一度高見0.94元，現價卻只有0.62元，僅及當時嘅66%，點計都唔合理，今次靚仔業績勢成股價上升催化劑。保守估計中芯下半年業績持平，即全年賺2.4億美元，年度化市盈率僅10.6倍，以增長股嚟講絕對便宜，用0.94元做目標，市盈率都只係16倍。</p><p>唐牛</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24  </p></body></html>