<html><header><meta charset="utf-8"><title>我主場：李思捷玩嘢真言</title></header><body><h1>我主場：李思捷玩嘢真言</h1><p>面前的李思捷，戴着一副半透視墨鏡，蹺着二郎腿，擺出一副大導姿態，在太陽光折射下，看見他的眼睛轉動，似想着下一步行動，訪問未正式啟動，他竟然先下手為強，第一句話是：「唔好意思呀！等咗咁耐！」<br>傲慢、自信又囂張，舉手投足想展示自己是藝術家的李思捷，為遲了半句鐘的訪問和押後訪問日期，竟然心表歉意，表裏不一，莫非玩嘢王又想玩嘢？慎防有詐，警覺級別瞬間提升！訪問其間，沉鬱有時、悔咎有時、自大有時、狂妄有時，有時難以捉摸，有時又成熟沉穩，是玩嘢王玩嘢？抑或李思捷的真心話，請自行判斷！<br>撰文：楊潔雯</p><p>玩嘢王李思捷有欺騙藝人、觀眾前科，甚至被指跟陳雅倫搞緋聞玩傳媒，此人可信性甚低，李思捷日前呼冤說：「之前我周圍同人講拍晒，但係其實未拍晒，𠵱家真係拍晒就舒服晒！」擺出一副滿意和滿足的模樣，玩嘢王直認有無數藝人被罵黐線，他說：「個個見到我問我嗰單嘢點？我咪話黐線，拍晒喇！哈哈哈！之後我即刻跑上六樓度橋，你知唔知，我哋拍咗唔夠兩集已經出第一集，我壓力幾大！得番四月中個期畀我去做呢個節目，打呢場仗，好感觸！」<br>李思捷托一托眼鏡，chok了一chok，續說那一份感觸：「開咗好多次會，後尾我諗到一樣嘢，如果我哋擺好多人力物力製作落一件事，就係為咗整蠱一個人，而嗰個人最尾感受到咁大龍鳳係為咗佢，佢被整蠱都服嘅，咁就好睇，我哋又贏，佢又攞到個面，觀眾又睇得開心，係三贏，就試吓打呢場仗，好慘呀！我𠵱家先可以講真話，因為我拍晒喇！」李思捷強調「玩嘢王」拍完，為最後一集大賣關子，笑騎騎說：「唔講得住，會玩一個地位好高嘅阿姐，大家平時見到會低頭打招呼嘅。」</p><p>樂做領導人
</p><p>玩嘢王如數家珍的致謝，監製黃中濠、五個編劇、九個導演、一班被玩的藝人同事，還特別鳴謝被他臭罵過的工作人員，一臉悔意的李思捷說：「我承認，我當時好緊張，咁大龍鳳，個個人知道咪死，咁知道唔通同佢講麻煩你繼續幫我做埋去，你扮唔知喇！咁有乜好睇，咁佢俾唔到嘢咪死，我最驚成件事穿，所以我嗰時係有啲霸氣，有啲緊張，我成日要大家排十次，唔得唔得，個蛋糕唔係跌，再嚟過，我記得有一次某位被整蠱啱啱想喊，嗰一吓，呆一呆，知道原來係整蠱，嗰個反應最勁，竟然拎咗部cam，影緊第二樣嘢，激到我死咁滯，真係鬧，當場我係鬧咗佢，點解咁重要個反應你唔take，take第二樣唔關係嘅嘢，後尾我忍唔住同佢講對唔住，人哋都係做嘢返工，對我嚟講係一個mission，但係佢返工，我咁樣鬧人唔啱，咁咪道歉，我又唔係佢老細，監製先係佢老細。𠵱家成team人，我諗九成都接受我，可能有一成唔順我，我咁惡又衰格，不過我之後都generous咗。」<br>戲外是玩嘢王，戲內變身緊張大師，李思捷一方面致歉，同一時間又褒獎自己有導演才華，他挺一挺胸，認真地說：「我做嘢嗰時真係成個領導人咁，一眼關七，做導演最適合，即係排《玩嘢王》個wedding，cam我好留意點take，新娘點出場，兄弟要乜反應，蛋糕加cream點跌得好睇，every department都會睇，所以我係好適合做領導人。」</p><p>榮升男主角
</p><p>《玩嘢王》無論口碑、收視都揮低一眾重頭節目和劇集，李思捷可以獨當一面，吐氣揚眉，自然心情亢奮，但他竟然刻意抑壓高漲情緒，低聲說：「算係咁喇！其實我一向做嘢係過到自己嗰關，甚至唱歌，每粒音都好緊張，要自己最好狀態，今次我擔大旗，罵，第一個罵我先，所以我對呢嚿嘢特別要求高。」<br>回想在無綫最初的五年，李思捷被投閒置散，他感觸良多，不過當年的怨氣經已化作一縷輕煙，隨風飄散，今日李思捷感激所有好的、壞的，也曾經遇上，他說：「後生嗰時我係緊張嘅，30歲嗰時我好chur，要做男主角，但我𠵱家冇呢啲感覺，我好清楚自己on track，我睇到有人需要我，我feel到，我亦知道，我做配角冇所謂，當然我𠵱家做得男主角喇！如果有個配角寫得好爆，我點解唔做！」</p><p>鬼見愁從良
</p><p>03年加入無綫的黃毛小子，李思捷當年被指是演員「鬼見愁」，十年過去，玩嘢王跟所有被玩的藝人成為老友，他說：「我覺得做人，最緊要『真』，做任何嘢要真，講一句說話都要真話，真，人哋係會feel到。成功率係大好多，雖然娛樂圈好難，最緊要我身邊朋友、同事，我家人知我係乜人就足夠，好似以前我改劇本改到飛起，改到啲戲喺自己度，馬仔馬浚偉好鬼憎我，不過𠵱家我哋係兄弟，嘉欣（鍾嘉欣）𠵱家都同我friend咗，阿Bob又做咗我兄弟。所以唔熟我，唔識我，你係一個網民，點批評我，I don`t care。𠵱家最緊要係屋企人，身邊人，我health，我事業，夠喇！做人好簡單，just do my best！」</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p></body></html>