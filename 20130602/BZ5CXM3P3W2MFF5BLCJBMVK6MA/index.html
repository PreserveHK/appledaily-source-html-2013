<html><header><meta charset="utf-8"><title>香港亞洲藝術之都 - 左丁山</title></header><body><h1>香港亞洲藝術之都 - 左丁山</h1><p>餐廳R帶咗兩個美國女士到陸羽飲茶，少見也，以前佢帶嚟嘅歐美朋友多數係法國意大利嘅餐飲界業者或者係美國退休銀行家，今次兩位女士先到，餐廳R未到，大家當佢兩位透明，冇人招呼。後來一位女士叫出R先生名字，咁就唔同，立即請佢兩位坐低。兩人來自三藩市，一位已居港七年，在私募基金任職，最近始發覺有需要學廣東話，餐飲M同佢講：「啱嘞，呢張係陸羽點心紙，叫廣東話老師教你讀識晒先！」搵笨咩，點心紙密麻麻，點教呀？另一位就係遊客，專程來港參加Art Basel，因為佢嘅專業職位係Art Consultant，專門替加州大企業購買藝術品嘅。<br>左丁山對藝術係門外漢，睇畫就唔識，下下要問藝術B，不過睇價錢就識噃。多得大量中國腰纏萬貫，附庸風雅之士大手買入藝術品，香港已靜靜雞咁變成亞洲藝術中心──好彩冇政府「適度參與、干預」啫。去年由德國銀行贊助之Art Hong Kong已演變成為由瑞士銀行贊助嘅Art Basel（巴塞爾藝術展），吸引全世界著名藝術收藏家、藝術家、畫廊及世界級名人來港，令五月廿四至五月廿六嘅香港非常熱鬧，據IHT報導，世界名模Kate Moss，名人阿巴莫域治（車路士班主）及女友Dasha Zhukova，全球藝術界畫廊、博物館代表如Tate Modern、龐比度中心，及美國主要博物館，著名中介人Larry Gagosian，世界級藝術家Fernando Botero及Takashi Murakami，咁多人雲集香江，足以證明香港已成為世界藝術主要市場之一，歐美高度重視。乜唔係啫，Botero（85歲）呢位老人家肯親自來港，唔通係遊飛機河咩，一位馬來西亞收藏家就以一百三十萬美元買咗佢嘅作品Quarto。Botero總共賣出七件作品，買家來自香港、中國、印尼、馬來西亞，與其他亞洲城市相比，因香港對藝術品不徵稅，又無銷售稅，競爭上佔盡優勢，新加坡由政府搏命支持藝術展、藝術拍賣，都冇法子同香港競爭，呢樣就係自由市場嘅好處嘞。梁振英政府千祈唔好干預呀。三藩市女士冇講佢會買乜嘢藝術作品，但特別要坐在公子L身旁，聽公子L講解鑽石與珍珠，呢兩樣先至係佢嘅私人興趣喎，女士大都如此，若家裏客廳有Botero名作，手指有五卡鑽戒，頸項有一串黑珍珠，幾咁幸福呢。</p></body></html>