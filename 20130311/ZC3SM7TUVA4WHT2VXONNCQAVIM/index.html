<html><header><meta charset="utf-8"><title>碧咸女Harper肉緊撐老竇</title></header><body><h1>碧咸女Harper肉緊撐老竇</h1><p>英國萬人迷球星碧咸（David Beckham）自從加盟巴黎聖日耳門後，碧咸嫂Victoria便成為了跟得老婆，昨日由英國帶了四子女飛到法國睇碧咸比賽，連碧咸的父母亦有撐場。後備入替的碧咸所屬球隊贏波時，囡囡Harper更肉緊地歡呼慶祝。</p><p>爺孫講波經</p><p>碧咸所屬球隊巴黎聖日耳門昨日在法甲聯賽對決南錫，Victoria專程帶了老爺Ted、奶奶Sandra、大仔Brooklyn、二仔Romeo、三仔Cruz及細女Harper到巴黎支持碧咸。只有歲半的Harper以往睇波時只顧着喊，今次似乎知道爸爸有份落場，一直好留心睇比賽。而本身對足球甚有興趣的三名囝囝亦全神貫注睇波，也不時與身後的爺爺講波經。<br>身為後備的碧咸於比賽後段才落場，紮了辮的Harper一見到爸爸便興奮得手舞足蹈，企在Victoria的大髀上向碧咸揮手。戴了黑超的Victoria則繼續cool爆，只顧湊女而極少與老爺奶奶交談。細仔Cruz已經好生性，比賽期間有幫阿媽手湊細妹。最終巴黎聖日耳門以二比一贏南錫，Harper知道爸爸贏波後，立即肉緊地大叫及舉高手，十分可愛。<br></p><p>月內飛內地
</p><p>另外，英國《星期日人物報》報道指Victoria會於本月內飛到內地宣傳其時裝品牌，據悉她想開拓內地市場賺人仔，還打算帶埋擔任中超聯賽國際形象大使的碧咸現身谷人氣。<br>撰文：丁焯敏</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>