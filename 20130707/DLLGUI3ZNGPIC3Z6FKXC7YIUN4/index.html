<html><header><meta charset="utf-8"><title>讀書不成 - 左丁山</title></header><body><h1>讀書不成 - 左丁山</h1><p>馬雲讀大學時，入讀杭州師範學院（已升格為大學）英語系，1985年畢業，在杭州電子工學院（現杭州電子科技大學）教英語，1995年創辦網站，之後就是歷史了。記得在1997之前，創業基金經理S係全港第一個向左丁山講及一個叫做馬雲之人，佢話在杭州認識咗一位奇人，名叫馬雲，將來會係一位了不起的互聯網天才，決定投資於馬雲嘅公司，名字係阿里巴巴。當時香港互聯網站還是剛起步不久，于品海於1995年請莫乃光在明報工業大廈砌一個網站，叫做HKNet，左丁山入去睇過，都唔知莫乃光搞邊科，總之唔明就唔明，故此基金S對左丁山講馬雲之時，自己聽到一嚿雲。十六年過後，方知人地係天才，自己係白癡，基金S現長駐北京，馬雲應該仍然記得佢啩。<br>馬雲在「伴你啟航青年創業論壇」話讀書不問出身，杭州師範學院就係最好嘅學校，此大學如有馬雲住過嘅宿舍，應該留番馬雲住過間房，歡迎遊客或學生參觀，就好似肥仔K當年到耶魯學習一個暑假，耶魯學生向佢地介紹老布殊小布殊住過嘅宿舍一樣。馬雲讀英語系而成為互聯網巨人，美國追緝嘅史諾登中學未畢業就成為Booz Allen願意聘用嘅電腦技術員，可以接觸國家機密資料，一位讀者來信問：「看史諾登出身，如何教仔好好心機讀書上學？」<br>呢個係好有趣嘅問題，古老說話：英雄不問出處，錢穆係中學畢業生，馬雲不是北大清華學生，蓋茨、塞格保係哈佛退學生，喬布斯在大學未讀完，再睇吓香港啲大粒富豪，有邊幾位讀完大學呀，肥佬黎只係小學畢業啫。咁講法，如果仔女話：「我唔讀書咯，我一樣可以做李嘉誠、蓋茨、肥佬黎、史諾登、錢穆！」點樣答佢？如果係左丁山，一定會話俾佢聽，成功無僥倖，讀書少而做成大事之人，一定係（a）聰明之極，（b）勤力過人，（c）具無比上進心，（d）驚人毅力。睇吓仔女，如果呢四樣皆無，好心啦，考吓文憑試爭取入大學好過。著名暢銷書作家Malcolm Gladwell（The Tipping Point，梁錦松曾大力推薦）在The Outliers一書就指出，成功之人皆曾對自己之專科下過最少一萬小時或以上嘅苦功，蓋茨就係一個好例子，讀書不成而事業成功之人個個都係咁嘅！</p></body></html>