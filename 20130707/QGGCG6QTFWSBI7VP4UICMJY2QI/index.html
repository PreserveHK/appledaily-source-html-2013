<html><header><meta charset="utf-8"><title>關詠荷母女　貓狗玩一番</title></header><body><h1>關詠荷母女　貓狗玩一番</h1><p>【跑馬地】張家輝呢排開緊新戲，冇時間陪囡囡Brittany，於是老婆關詠荷有時間就帶埋囡囡行街買嘢，佢哋前晚7點幾出動去咗跑馬地毓秀街嘅一間寵物店，原來佢哋係幫屋企嘅愛犬買狗尿墊。</p><p>各有各忙
</p><p>關詠荷應該係呢間舖頭嘅熟客仔，兩母女入咗去後各有各忙，Brittany跪喺地下同隻金毛尋回犬玩，素顏嘅關詠荷就去咗睇貓咪。愛心爆棚嘅Brittany之後又抱住一隻黑色狗仔喺懷中呵護，玩咗一輪，關詠荷去買咗一包狗尿墊，仲去咗貨架睇狗零食，但又唔啱心水。店員知狗尿墊都唔輕，於是主動幫佢放喺店門，等關詠荷母女慢慢揀完嘢先拎走。結果兩母女喺店逗留咗大約15分鐘，關詠荷就叫囡囡走，囡囡好乖咁放低狗仔，仲自動自覺幫媽咪拎包狗尿墊，好抵錫，關詠荷就拖住Brittany行去攞車返歸。<br>採訪、攝影：彭琮然、吳耀輝、羅德光</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】  http://bit.ly/appledailyiPhoneapp <br>【Android版】  http://bit.ly/appledailyandroidapp  </p></body></html>