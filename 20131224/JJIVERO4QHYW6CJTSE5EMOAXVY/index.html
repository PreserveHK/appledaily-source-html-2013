<html><header><meta charset="utf-8"><title>一周兩件：百富環球肥仔水 - 錢雋</title></header><body><h1>一周兩件：百富環球肥仔水 - 錢雋</h1><p>百富環球（327）食正全球非現金交易及電子支付消費潮流，嚟緊日子肥過肥仔水，先博佢創year high。<br>百富環球主打非現金消費支付銷售（EFT-POS）終端機，其中D200及D210兩個型號，除咗獲得蘋果認證，可以喺iPhone或iPad等流動產品上運行支付應用程式，產品亦都成功註冊為萬事達卡（MasterCard）MPOS解決方案。<br>而喺10月，百富環球獲得海信智能商用訂購10萬台D200終端機。技術架勢堂之餘，百富環球亦都接到相當唔錯嘅定單。</p><p>新興市場潛力大</p><p>祖國上年合共發出咗35億張銀行卡，而祖國中產群逐漸成形，消費支付嘅習慣，好似透過電子支付或者信用卡收費等等模式開始改變。不過，祖國第三方支付系統或產品，滲透率而家仍然比發達國家低，呢一點亦都令到未來非現金支付產品或系統有好大需求。百富環球單係食住祖國條水，已經不得了。<br>而報載百富環球呢期亦進軍印度同巴西呢類潛力勁大嘅新興市場，中線嚟自海外定單，亦係百富環球嘅亮點。 <br>市場專業評估，百富環球明年EPS 0.27元，PE由家陣18倍，跌到明年嘅11.5倍。祖國行家新大陸，今、明年嘅PE，高達42倍及29倍。<br>又百富環球上下家，好似大孖沙萬事達卡（市值高達7,680億港銀），明年度PE 26倍，另一間巨無霸Visa，明年度PE亦講緊20倍，百富環球平咁一大截。又百富環球家陣淨現金高達12.4億銀，銀彈勁多，方便拓展拼購。<br>呢轉先博百富環球破10月高位3.65元，上望4蚊樓上，升幅約莫27%，預測PE得14倍幾，未有耐追到行家。<br><br>錢雋<br>細價股專家<br>本欄逢周二、五刊出</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>