<html><header><meta charset="utf-8"><title>金手指：左膠爆煲有得炒 - 孫柏文</title></header><body><h1>金手指：左膠爆煲有得炒 - 孫柏文</h1><p>呢幾個禮拜，特別係上周，孫柏文喺本欄多次強烈呼籲，嗰啲喺三個禮拜前，跟咗我「不問價追金寶通（320）」建議嘅朋友喺facebook追蹤（subscribe）我。不斷叫追蹤我，係因未必能夠等到每周專欄先叫落車。純粹睇追蹤我嘅人數，相信有唔少人真係跟咗「不問價追金寶通」嘅建議，因為呢幾個禮拜追蹤我嘅人由千多人，一下升到二千幾。講真，我都冇諗過咁多人跟咗我建議。<br>上周二，我喺金寶通賣緊1.14元時，喺facebook度叫大家落車。果然同上周本欄講嘅一樣，我叫沽就即刻升，叫落車嘅post一出，金寶通就即刻升上1.18元，好邪！點都好，要為建議計數。喺三個禮拜前，「不問價追金寶通」篇文出街當日，裂口高開五成四，開市價1.1元。如果你真係聽聽話話不問價追，無懼裂口，用開市價買入該股，直到叫落車嘅1.14元，計埋佣同印花稅，只有微利3%。微利就係微利，今次冇之前咁豐收，冇得抵賴。<br>其實今次升少少已叫落車嘅最主要原因，係上周二同三晚嘅聯儲局會議。我自己雖半信半疑，不過真係擔心聯儲局減印，所以會議前叫落車，點知真係減印，仲要呢幾日內地銀行同業拆息又扯上，避之則吉。畀我睇定啲後，再為大家建議。</p><p>九巴中電加價冇人嘈</p><p>最後，我想講我有份搞嘅獅子山學會，上周末做咗關於新移民毋須住七年已可以攞綜援嘅調查，超過九成受訪者反對，主要原因係會累到新移民唔想兼且更難融入香港社會。香港左膠泡沫繼續爆破，最受惠嘅肯定係公用股。載通（062）嘅九巴、中電（002）等加價，完全冇人嘈。左膠砌佢哋，點知而家反左膠之勢，令左膠砌極都砌唔郁民意，更加撩唔起民憤。撐社會主義嘅你，可以繼續用自己啲地盤撐，不過繼續扮聾，就只會輸誠信。另外，而家潛緊水、我喺十蚊叫「一注獨贏」嘅數碼通（315），浮面有望啦！<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>