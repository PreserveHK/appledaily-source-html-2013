<html><header><meta charset="utf-8"><title>CC牌照抄 - 左丁山</title></header><body><h1>CC牌照抄 - 左丁山</h1><p>印度駐紐約副總領事（女性）被美國聯邦警衞（U.S.Marshalls）拘捕及搜身一事，引起一場美印外交風波，適值印度不久之後會有選舉，政客自不然企硬民族主義立場，大罵美國橫蠻無理，要求美國政府道歉。<br>呢日午飯碰到某國駐港榮譽領事R，於是問佢：「你有冇俾香港警察抄過牌？是否有外交豁免權？」榮譽領事R係香港人，出任某國駐港領事，主因就係某國不想派專人來港，因每年費用昂貴也，剛好領事R與該國有一啲關係，有人推薦，於是就成為領事，其座駕車有CC牌。領事R話：「香港警察係十分公正嘅，CC牌車一樣會收到告票，例如超速、違例泊車之類，領事要繳交罰款，但英國人留下嘅傳統係好靈活嘅，警察照抄牌，以彰顯法治，但警務處長就有酌情權豁免外國駐港人員嘅罰款。我收過兩次告票，及警務處長嘅豁免，附上一份表達五頁嘅「禮賓指引」，其實即係暗示我哋要檢點。我係香港人，唔想生事，雖得外交豁免，自己私人照交罰款可也。但照我所知，有一啲外國駐港人員，係完全唔俾，唔理嘅，政府莫奈他何。即使有一個歐洲大國領事在鄉村俱樂部擅自拿走紅酒，等同偷嘢人證物證都有，特區政府還是將事件通知該國政府，將佢即刻調回國內處理，香港警方不予檢控，呢啲就係外交豁免權嘞。」<br>咁講法，同樣道理印度駐紐約副總領事即使犯上「非法僱用家傭罪」美國執法人員都唔可以拘控佢，因佢擁有外交豁免權噃。榮譽領事R話：「美國常有雙重標準，辦案人員未必聽國務院意見嘅，美國人當自以為是，好橫蠻㗎！」唔係乜呀？超級強國噃，換轉美國駐孟買嘅領事犯上同上「非法僱用家傭」事情，相信孟買警方一定唔敢拘捕佢。<br>小國在香港設領事館，因租金貴，幾難負擔，故此本港有不少榮譽領事，減輕負擔。一位中大校友就係某國長期駐本港榮譽領事，領事館就設於佢擁有嘅寫字樓物業內。大國當然唔同，左丁山人生第一份工就係在某大國領事館做研究助理，假期多，放工時間準，有時可以放半晝，人工又好噃，只是無甚前途，做唔夠一年就走咯。</p></body></html>