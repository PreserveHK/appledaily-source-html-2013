<html><header><meta charset="utf-8"><title>柏豪帶女友見家長團圓</title></header><body><h1>柏豪帶女友見家長團圓</h1><p>【中環】前日冬至，好多人都一家齊齊整整食餐飯，正所謂冬大過年吖嘛。好似「大文豪」周柏豪咁，雖然俾網友笑佢寫潮文，不過其實佢好乖仔，做冬當日夜晚因為要排練稍後舉行嘅廣州演唱會，所以下晝就約埋父母，仲有做時裝嘅女友Stephanie一齊去食日本菜做冬。</p><p>見記者急閃</p><p>當日柏豪揸車載住父母同女友Stephanie，一齊去到中環士丹利街，柏豪媽咪同Stephanie先落車，柏豪就同埋爹哋去泊車。兩父子泊完車就搭晒膊頭行返去世紀廣場一間日本餐廳開餐喇。一家人食飯撐足個幾鐘枱腳之後就一齊走，全程都由柏豪一馬當先，父母同女友就離四、五個身位保持距離，其間柏豪對錶舖嘅手錶好有興趣，女友都輕聲幫口話好睇，不過最後都冇買到。</p><p>一行人之後行到去萬邦行，柏豪睇中咗部Canon打印機，不過發現有記者後，一向超低調嘅Stephanie即時閃走，柏豪就打眼色示意媽咪陪女友走先，認真照顧周到。Stephanie同準奶奶之後去咗雪廠街行街，不過沿路一直用手機同柏豪保持聯絡，柏豪一買完打印機就揸車去接番兩位女士離開喇。<br>採訪、攝影：陳辰、畢紹基</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24 </p></body></html>