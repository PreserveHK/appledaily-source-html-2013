<html><header><meta charset="utf-8"><title>女神tea time：港女錢的確易賺 - Fifi</title></header><body><h1>女神tea time：港女錢的確易賺 - Fifi</h1><p>經常都有人話，女人嘅第二個胃，專係要來食甜品。好似Macaron咁，一粒兩啖都食完嘅餅賣廿幾蚊，隔籬版欄主高明，更稱之為「港女餅」。貴係貴啲，但君不見只要有世界級Macaron品牌喺香港開舖，門口就一定會排長龍，可想而知，如果有口碑，加埋包裝靚，就能輕易俘虜得到女士嘅心。<br>不過，最估唔到嘅係，原來香港人對Macaron嘅熱情，已經超越咗美國人。噚日睇now TV新聞專訪法國百年老店Ladurée嘅主席David Holder，佢話香港嘅銷售已經超越咗紐約喇。<br>冇錯，香港人的確係善忘，好多潮流食品只係興一兩年，就會於香港完全消失。之不過由於佢賣得貴，要來送禮的確夠大體，所以菲菲相信Macaron未至於咁快死。<br>至於Ladurée呢間餅舖，亦深知唔可以單靠賣餅，所以一早借自己「華麗」嘅形象，開拓化妝品市場。早排菲菲去日本嗰陣時，已被Ladurée化妝品超夢幻嘅包裝成功征服咗。單講胭脂，只係個盒就已經靚到好似細個睇《美少女戰士》時啲變身器，至於胭脂更加係花瓣形，靚到咁，女仔睇到想唔心動都幾難喇。<br>雖然而家Ladurée啲化妝品只係日本有售，但主席話未來會將產品引入香港。所以話呢，女人嘅錢，真係好易賺㗎。<br><br>Fifi<br>本欄逢周二、四刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>