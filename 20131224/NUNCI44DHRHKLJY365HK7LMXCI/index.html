<html><header><meta charset="utf-8"><title>中門大開：田少睇路 - 添馬男</title></header><body><h1>中門大開：田少睇路 - 添馬男</h1><p>梁特首大動肝火郁自由黨，志在對本地商界殺雞儆猴，用意十分明顯，梁將自己過去十幾個月嚟之政治失敗，一直尋找替罪者，先有「反動媒體」，然後就輪到主流商界及其政治代表自由黨。據悉梁上京述職已參了田北俊一本，建制派中人透露，北京會好快召田少上京作訓示，要佢哋更好地支持梁特政府，田少條命好硬吓，今次又睇睇能否捱過梁之左鈎重拳。早前吳康民已點名指摘自由黨乃港英餘孽之第二梯隊，呢頂帽子可大可少，尤其當前特區政治以鬥爭為綱，不斷找尋敵人及替罪人，田少平時對梁特首寸寸貢，恐怕今次有人正借刀殺人。</p><p>鬥爭為綱　唔需要自由黨</p><p>厚黑學有所謂「補鑊法」，明明個鑊有少少裂痕，你攞去畀補鑊佬檢查，佢暗中幫你敲多幾嘢，令裂痕有咁長得咁長，有咁深得咁深，你就自然要幫襯個補鑊佬。今日特區政治亂局，正係補鑊佬智慧之體現，商家有商家鬥，群眾有群眾鬥，政府高層又有高層鬥，與天鬥、與人鬥，越亂越好，其樂無窮。當香港風高浪急，市民火大，梁特首就可穩坐到2017。一旦唔覺意政改「彎咗」。原地踏步，沿用2012年小圈子模式，梁振英又迎難而上，角逐連任，試問正派中人邊個敢同佢選。當年阿扁自轟一槍先可連任，梁特唔使呢招，踢冧政改就搞掂。<br>呢種鬥爭為綱嘅玩法，真係唔多需要田北俊及自由黨，和風細雨，和諧為本，當然要主流商界支持政府，為政府政策護航背書，說服港人接受。但橫掂都係開拖，郁人、篤背脊為主旋律，就真係去到盡。香港在殖民地時代，都冇用到呢種極端政治方式作為管治手段，更唔會動員親英群眾對付反殖年輕人（六七暴動例外）。問題𠵱家係咪去到暴動邊緣呢？如果唔係點解用到呢種手法呢？<br>昨日譚惠珠公然為梁之施政失敗作解說，諉過於香港主流商界，指梁房策令大地產商利益受損，所以梁特施政才寸步難行，山雨欲來，似乎又找到了新代罪者，咁樣搞落去，香港永無寧日，因全港均充滿了梁特的敵人，向他瘋狂進攻。<br>你信不信？反正有人信了！</p><p>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>