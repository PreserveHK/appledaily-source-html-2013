<html><header><meta charset="utf-8"><title>中環在線：郭炳江煮飯騰雞被踢爆曾入廚冧女 - 李華華</title></header><body><h1>中環在線：郭炳江煮飯騰雞<br>被踢爆曾入廚冧女 - 李華華</h1><p>聖誕節到，新地主席郭炳江（Thomas）噚日率先做聖誕老人，向基層兒童派發聖誕禮物，宣佈旗下馬灣的挪亞方舟由明年1月至3月，舉行「五餅二魚愛心大行動」盛宴，招待5,000名基層市民，到挪亞方舟吃喝玩樂。<br>郭炳江噚日更粉墨登場，喺愛心大使關詠荷指導下，炮製「窩心親子飯」（雞肉蛋飯），郭炳江office就入得多，入廚期間當然雞手鴨腳，佢想將啲飯倒落鍋跟雞肉蛋一齊炒，差啲變咗炒飯！<br>關詠荷就爆料，話主席上次入廚要追溯至後生拍拖時，當時係煮冬菇雞飯𠱁女友。郭炳江就話，𠵱家都有入廚，不過係放工夜返時，先會自己煮碗公仔麵，撈埋啲剩餘飯餸食！郭生有幾百億身家，唔叫工人煮，認真難得。</p><p>兒時患耳疾　赴日醫治</p><p>玩完煮飯仔，郭炳江仲講故仔畀大家聽。佢話細個時耳仔聽覺唔好，導致讀書有困難，成績唔多好；其後去咗日本做手術，前後搞咗成九個月醫治。面對逆境，佢就想起聖經話「因為知道患難而忍耐，忍耐生老練，老練生盼望！」令自己明白生活即使再困難，總會有出路。佢提醒大家遇到困難時唔好鑽牛角尖，要從多角度思考。<br>講起樓價，佢就話大體上唔會大上大落，個別樓盤推出為咗早啲賣出，或者會減價。新地做生意最緊要貨如輪轉，所以買地政策就跟隨售樓進度而定。<br><br>李華華<br>mailto:LiWaWa@AppleDaily.com</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>