<html><header><meta charset="utf-8"><title>魚樂無窮：翔宇打環保牌潛力大 - 唐牛</title></header><body><h1>魚樂無窮：翔宇打環保牌潛力大 - 唐牛</h1><p>港股進入放假mode，同戰友吹水內容，由冧把改為放假去邊度玩。大市噚日成交萎縮至400幾億，今日平安夜半日市，與其同佢塘水滾塘魚，倒不如收拾心情玩個痛快。</p><p>雖然無心戀戰，但推介還是認真的。翔宇疏浚（871）噚日炒高3.5%，創逾一　年收市新高，集團密謀搶攻環保呢塊大肥肉，絕對係明年爆升心水之一，值得留意。<br>翔宇主要從事基建及填海疏浚、環保疏浚及水務管理業務等，睇好原因三個字講晒︰估值平！翔宇現價市盈率僅8.5倍，同業務相近嘅水務股（平均市盈率30倍）比較，竟然平足七成。當然，現時翔宇環保業務比例僅一成，有折讓亦屬正常，但集團講到明，未來環保業務佔比，將由原來嘅一成增至佔半壁江山，所以𠵱家絕對係大平賣。日前剛宣佈以8,580萬人仔收購同業，絕對有做大做強之勢，現時市值僅21億銀，可塑性甚高，他日肯定成為基金搶手貨，即將易名為中國疏浚環保，絕對有助增加知名度。<br>睇圖表，翔宇經過兩日調整後，噚日已按捺不住，破旗而上，日線圖逼近2011年引伸嘅下降軌，一旦突破，絕對有力再創新高，現價買入，短線先以3元作目標，潛在升幅14%，屆時市盈率都未夠10倍，中線則更進取博破頂。</p><p>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>