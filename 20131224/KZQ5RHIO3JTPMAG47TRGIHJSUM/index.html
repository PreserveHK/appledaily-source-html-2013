<html><header><meta charset="utf-8"><title>愛打爭產官司　保鑣護身</title></header><body><h1>愛打爭產官司　保鑣護身</h1><p>【熱衷事業】<br>年過半百，范家碧仍如少女般活躍。她說自己是典型獅子座，兼屬狗，天生裝有一副核引擎，停不下來。只要工作開着副偈，「就chur到好盡，所以身邊做嘢嘅人都好辛苦，追到氣咳。」小家碧玉從來不是她的風格。<br>范氏現時合夥經營與其同名的律師所，有約廿個律師。「最鍾意打爭產同商業糾紛官司，一出道就接爭產案。最大感受係睇到人性嘅最醜惡一面，最親嘅人為咗副身家，突然變咗大仇人，串通外人做假遺囑，甚至使橫手恐嚇，搵人打你；每個仙律師費都要追番，要你下半世唔掂。」她說過去廿年都有保鑣護身，處理大銀碼官司，客戶會主動幫她加碼保鑣。<br>「我贏嘅官司超過九成，工作上嘅滿足感遠遠大過收錢。」正如愛挑戰萬呎高空，她享受掌控庭上大局，「唔同做法官，贏輸唔關佢事，難度冇咁大。」律師工作是她第一生命，就算將來65歲退休，「賣咗檔生意，唔做老闆，都會轉做顧問，想做到80歲。」</p><p>見慣離婚　對婚姻生畏</p><p>庭內庭外贏遍掌聲，卻未能為她爭來幸福的戀曲。她卻指寧追名利場之浮雲，也不羨鴛鴦之歡。「咁多年都冇需要個配偶喺度，喜怒哀樂，我可以同唔同人分享。我唔係太想結婚，婚姻其實係張合約之嘛，係綁住你。可能係我見太多離婚，有少少畏懼感，婚姻失敗可以引致好多後果。」<br>「有啲人未必有你咁叻，同你一齊，覺得係搶走咗佢風頭，自然就唔想搵你，呢樣係困難囉。喺呢個行業，我一半女同學係未婚，識咁多嘢點駕馭你呢？但一定冇可能降低標準。」未降的緣分，並非沒有一絲期盼，「話唔定有呢一日，睇上天安排。」終露了她的口風。</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>