<html><header><meta charset="utf-8"><title>中環在線：韓妹唔考試　邀馬雲夜會 - 李華華</title></header><body><h1>中環在線：<br>韓妹唔考試　邀馬雲夜會 - 李華華</h1><p>阿里巴巴教主馬雲樣貌一向以「獨特」見稱，不過佢最近去咗以美女同泡菜見稱嘅韓國就有「艷遇」，有學生妹唔止為咗見佢連試都唔考，仲誠邀佢夜晚一齊happy hour，皆因想向佢請教點搞手機電視購物，但教主就掉轉頭叫番人加入天貓……喂，講呢啲？<br>話說教主近排因參加中韓互聯網圓桌會議去咗韓國，期間行程就梗係密麻麻，其中一個活動就係去首爾大學演講。唔講唔知，原來教主喺韓國一樣有唔少fans，而嗰位邀請教主happy hour嘅女大學生，就係為咗搵佢教路點搞手機電視購物，而放棄考末期試。<br>睇番傳媒轉載，教主面對呢位小fans貫徹佢嘅自戀作風，叫人加入天貓，仲話吸收兩三年經驗後，可以自己返韓國創業。不過，華華最好奇係，篇文無交代到教主對「一齊飲嘢」呢個offer嘅回應，究竟係佢冇答定選擇性披露呢？<br>查實一講起韓國，除咗少女時代同Crayon pop之外，近年佢哋嘅科技行業投資都係亮點。有位韓國行家話，搵戰略投資者都係教主今次韓國之行目的之一，聽講佢仲見咗唔少企業高層，大家姑且拭目以待啦。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>