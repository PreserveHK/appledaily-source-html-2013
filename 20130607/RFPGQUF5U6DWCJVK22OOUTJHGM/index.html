<html><header><meta charset="utf-8"><title>中環在線：<br>阿仔暫專注會德豐<br>吳光正冇諗退休 - 李華華</title></header><body><h1>中環在線：<br>阿仔暫專注會德豐<br>吳光正冇諗退休 - 李華華</h1><p>九倉（004）主席吳光正噚日出席股東會後心情勁靚，唔單止有問必答，仲主動真情剖白，話舊年喺歐洲滑雪跌斷七條肋骨，要休息一個月，點知塞翁失馬，焉知非福，多得班同事努力，九倉跟同系會德豐（020）舊年業績竟然破晒紀錄。佢咁講，莫非暗示公司冇咗佢都得？</p><p>讚宗權夠班做董事</p><p>首富李嘉誠每年好似春秋二祭咁，喺兩次業績會見傳媒，長和股東會後見多次，可惜今年取消咗。吳光正仲巴閉，每年通常只係喺九倉股東會後先至見傳媒，有嘢就要留喺股東會度問。<br>佢位公子吳宗權下月正式升任會德豐董事，講明係準備接班，吳光正無端端又講到公司冇咗佢都得，唔通諗住退休？答案係絕冇此事，吳光正話，雖然已經67歲，但身體仲好好，依然熱愛工作。除咗上市公司，佢仲兼顧埋連卡佛呢類家族私人生意𠻹。<br>佢伺機大讚阿仔吳宗權，話佢夠晒班做會德豐董事，咁九倉呢？佢話，九倉管理層運作好暢順，暫時就唔使加人，何況會德豐大把嘢做，阿仔將會夠晒忙。</p><p>開腔撐港地產股</p><p>心情勁靚，吳光正連私人投資都肯講。早排傳佢先掃新地（016）後買恒地（012），佢開腔解釋，因為香港地產股股價折讓太大，覺得長遠投資會有着數。恒地主席李兆基都係咁睇喎，唔通真係英雄所見略同？<br><br>李華華<br>mailto:LiWaWa@AppleDaily.com</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>