<html><header><meta charset="utf-8"><title>找數講議價能力 - 左丁山</title></header><body><h1>找數講議價能力 - 左丁山</h1><p>話說紐約方面傳來消息，F.T.報導，大企業如P&amp;G在銀紙水浸之時，竟然㩒慢數期，將45天數期延至75天，甚至120天，搞到啲廣告公司怨氣沖天。美國公司，每每兩星期出糧一次，薪酬係廣告公司最大開支，冇人才就冇創意嘅啦，做乜鬼廣告？買原料可以拖數啫，出糧唔拖得嘅噃。P&amp;G此例一開，其他企業話要維持競爭力，紛紛效法嘅話，廣告公司就苦咯。呢樣可能只係第一步，因廣告公司多數冇巨額資金支持，行業內中小企又多，議價能力較低，故此大企業首先搵廣告公司做試驗品，行得通嘅話，其他供應商相信會陸續受壓，P&amp;G係世界上最大嘅廣告客戶，銀紙大把，信貸評級係AA，借錢又平又容易，竟然如此逼迫供應商，實在冇理由。<br>呢日在喜萬年吃乳豬，以示送別舊店，期待新店在八月中開幕，席間有一位建築界人士，原來專門承接不同工程，即係總承包商，大判嗰類。佢話呢兩年適逢特區政府拚命推出基建項目與加快房屋興建量，令整個建築行業根本唔夠人，有工無人做，訂單接唔切，佢試過一輪為咗唔捨得唔搵錢，接多幾項工程，結果做到頭昏腦脹，幾乎埋唔到尾，累自己血壓上升，幾乎病咗，佢話：「卒之想通咗咯，上星期有五間地產商搵我落標，我只落一間，其他一於唔睬，無謂做死自己吖，無把握搵到咁多工人，中咗標都冇用，況且一啲發展商成日唔找數，拖得就拖，要我動用流動資金出糧俾工人，點搞呀。我現在好揀擇㗎，數期長嘅發展商，我唔落標，拖數出名嘅發展商，我唔落標，做少啲，咪可以嚟喜萬年嘆烤豬囉！」<br>風水輪流轉，冇工程之時，大判當然要跪地餵豬乸，到現在，建築工人短缺，承判商有大把工程可揀，自然惡番轉頭，與P&amp;G vs廣告商嘅情況相反。自由市場，本是如此，好難講邊個啱，邊個唔啱，但如果講長期關係嘅話，數期準，唔拖數之發展商／大企業即使在供應困難時期仍然會有供應保證。呢位建築商人話，過往有一對夫婦最唔鍾意找數，判頭苦苦哀求，先至叫會計部付部份款項，判頭唔識英文，簽下英文收條，收錢而去，幾個月後，請公司找尾數，公司話：「你簽嗰張收條係借錢欠單，要俾利息，依家要對吓數先！」判頭嬲到破口大駡，日日咀咒老闆不得好死！</p></body></html>