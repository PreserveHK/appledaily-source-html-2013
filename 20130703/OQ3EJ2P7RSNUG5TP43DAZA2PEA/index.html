<html><header><meta charset="utf-8"><title>專題人物：編導自爆《求愛》大炒作</title></header><body><h1>專題人物：編導自爆《求愛》大炒作</h1><p>「我哋去龍目島嘅目的係24小時困獸鬥，參賽者嘅真性情會出晒嚟！如果喺香港拍一晚，你點都可以扮嘢。困獸鬥係今次拍攝嘅精神。」岑應說。<br>《求愛大作戰》曲終人散，捲起的是非八卦引起全城熱話，一手炮製盛男盛女節目的人，是無綫綜藝科高級編導岑應。這是她首次出街的專訪，對於炒作節目、製造話題，她直認不諱，並逐一向大家揭露曾使用的秘技。<br>記者：譚淑美　攝影：鄧振權、胡智堅</p><p>以「困獸鬥」形式拍攝真人騷，可說開創香港電視史的先河，這亦跟岑應的新聞從業員背景不無關係。她在中大新聞系畢業，任職無綫12年，在《星期日檔案》由小記者爬升至高級編導，後來因為一手炮製的《港女．講男》及《港男．講女》熱爆全城，獲得當時的業務總經理陳志雲賞識，借調她到綜藝科開拍去年紅極一時《盛女愛作戰》真人騷，「佢覺得用新聞部嘅人去拍，會更加寫實。我哋係完全用紀錄片方式去拍，當中加入綜藝元素」。<br>作為外國真人騷粉絲，她更把諸如「困獸鬥」的拍攝手法移師香港。「觀眾最鍾意睇佢哋點樣勾心鬥角，喺後台打到七彩」。大抵最多爭議是節目有否造假，但岑應堅定地說：「冇讀稿、冇角色扮演，對得住天地良心。」</p><p>婚姻介紹所招兵　有品格審查
</p><p>可以說，節目由選人開始，已是一個精心佈局。首先選評判，她要找能製造話題的人。「選阿Karl（綠魔）當然有明顯用意，佢尖酸刻薄，好bitchy（八婆），有啲似《粉紅救兵》嗰啲基佬」。話畢，37歲的她吊高嗓子扮Karl用蘭花手教盛男如何買衫，爆笑道：「我見到都想星巴佢啦！好搞笑！」<br>還有發明了「愛情玄學家」之類的名堂，「搵主持千祈唔可以悶，即係嗰啲明愛社工、博士……我以前做咗10年訪問（《星期日檔案》），就係對住呢班友仔，唔使客氣啦！」然而，綠魔一出場即因為不男不女，惹來不少人向通訊事務管理局投訴。「香港人乜嘢都投訴㗎啦，有波又話有波，冇波又話冇波；波大又話波大，波細又要投訴。Whitney咪又係咁，開頭又俾人話冇波，而家又俾人話大波！」她如機關槍般一輪嘴說，滿臉不屑。<br>兩輯盛男、盛女，都有整容達人擔任評判，為何有這個安排？她聳聳肩說，是引進新時代觀念。那你接受整容嗎？有否試過整容？「我唔反對人哋去整容，我自己就唔評論」。<br>騎呢評判齊腳後，下一步是選參賽者。為免有人博出名，參賽者全由岑應在婚姻介紹所或朋友圈招攬。「盛男求愛，你要搵返啲靚同後生嘅女仔，因為有啲仔同我講明，如你搵30歲以上嘅女仔，我唔嚟㗎！」因此，她說年僅21歲的靚女Whitney獲招攬是「冇得輸」。<br>由於上輯盛女的導師Santino被爆疑似教人免費嫖妓，所以岑應今次要對眾人作品格審查。「公司希望呢班男女背景乾淨啲，Rocky嗰單（涉強姦案），佢喺賽前已同我講咗。咁佢真係冇刑事紀錄，佢嗰時都係細路仔。平安夜，失身夜，男男女女搞埋一堆，條女事後報警，你仲可以點？」她選擇相信Rocky。<br>鏡頭面前，不論男女皆釋放自我，尤以Vivien及Sharon最出位，例如Vivien明目張膽說不惜任何手段都要搶走Justin；Sharon又直指Rocky貌醜，令她吃不下飯。那位躲在鏡頭背後，發問尖銳問題的人，就是岑應。<br>如何令他們吐出心底話，岑應毫不掩飾道：「佢哋開頭係有啲扭扭擰擰，我會游說：『你講啦！做乜咁虛偽呢？』」《求愛》播放期短短三周，但原來拍攝期長達一年，其中光是跟參賽者混熟，已花了岑應不少時間。「起碼要熟，佢哋先會不吐不快嘛」。</p><p>邀𡃁模誘盛男　畫面震撼</p><p>記者問，會否利用了朋友關係？「我相信佢哋知道自己做緊乜嘢嘅」。然而有些場景以隱蔽鏡頭拍攝，例如被封為「賤男」的Vincent在卡拉OK內笑罵港女一幕，他可沒想過會出街吧？會否存在道德問題？「我都有少少掙扎，但呢啲係好睇……因為佢喺鏡頭後，的確經常發表呢啲言論」。她透露，卡拉OK偷拍之夜，其實她邀請了一些衣着性感的𡃁模上去嬉戲，觀察盛男們是否猴擒。「我唔想搞到個節目咁cheap，所以剪咗」。她只隱晦的說，畫面上好震撼，但也沒有甚麼「特別」事情發生。<br>節目出街後，Vincent、Vivien、Sharon成為眾矢之的，可說令他們顏面無存，始作俑者會否有點內疚？「唔可以用內疚形容，佢哋應該利用呢次機會學習成長」。她欲言又止說，有更多可怕嘴臉是在鏡頭以外的，但她不多說了。</p><p>做小三搞姊弟戀　剛脫離盛女</p><p>以都巿男女愛情搶灘作為題材，她說自己最有資格，因她本身也經歷不少光怪陸離的愛情故事。她坦白說，曾跟超過10名男士拍拖。「細我10年試過，大我20年又試過！三角戀？肯定試過啦，呢啲碎料！」她更毫不忸怩指，她做過第三者，亦試過被第三者介入。曾經做過一段時間盛女，數月前脫離行列，現時男友任職紀律部隊，小她四歲。<br>熱愛工作的她，現已正式調到綜藝科，看來盛男盛女系列有機會添食吧？「諗緊，但個題材要再諗」。<br><br>你想爆？幫你爆！<br>熱線電話：2990 7225<br>mailto:Bom@sharpdaily.com.hk<br>WhatsApp：9131 4511</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>