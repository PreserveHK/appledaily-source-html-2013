<html><header><meta charset="utf-8"><title>風和日麗海黃油 - 鄧達智</title></header><body><h1>風和日麗海黃油 - 鄧達智</h1><p>犬魚煎焗，鳳尾魚香炸，九肚魚麻辣水煮，海鱞清蒸，南瓜苗鹽水浸，清烚白蝦仔，水蟹羹，燒鵝仔……都便宜，但肯定非人工飼養游水海產魚仔蝦仔，價錢有限，香港一般海鮮酒家根本不屑一顧。內地一、二線城市的侍應部長經理甫埋身更加開口：有靚鮑魚，瓜子斑，黃油蟹……餐餐豪門宴？租金工資壓力，老闆落order從上壓下去，他們難道介紹便宜小菜？各有各的難處苦衷！<br>來中山崖口吃海鮮，縱使今天人頭湧湧名車眾眾，可幸貴有貴吃，平也有平提供。<br>日落前，藍天下，坐露天紅樹林平台，望大片河海景，自然勁風吹遍，精神爽利；朋友讚美：「風和日麗」。<br>真貼切，小學作文指引必備，老土歸老土，貼切無限，再沒另句更實在形容！<br>自簡約素食早餐，不停工作至離場上車直奔崖口，這上下肚餓訊息終於傳來，面對美景油簡味和食品，樣樣平實在向你問好微笑，希望棠哥沒着廚房特別照顧而以平常心對平常客，莫叫讀及專欄剪報前來朋友失望掃興而回！除了我們點的菜式，更有棠哥每次必贈小雲吞，滑溜精緻猶似朵朵散尾小金魚。<br>吃過第一程，日落已貼西山，跑到店外海塘邊，持機取景，金光燦爛落日盡興，折返紅樹露台。這上下，貴價主角出場；棠哥撚手挑選黃油蟹（隻隻手掌大），香甜重皮奄仔，游水撻沙……自從前97流浮山海鮮靚女，百歡姐姐贈我母親嘗過起沙黃油溜手妙品，再吃已難嘗類同滋味，今天千元一隻海黃油，就是賣者也不敢百分百擔保；棠哥揀手素質與當年流浮山近磅，不枉風和日麗身心滋味共慶。</p></body></html>