<html><header><meta charset="utf-8"><title>沉默一群烽煙大控訴</title></header><body><h1>沉默一群烽煙大控訴<br></h1><p>自喻沉默的一群也被官逼民反。多名參與7.1遊行的市民昨在電台節目鬧爆警方無理封路。市民傅先生表示，7.1當日在銅鑼灣東角道，全身被雨淋濕20分鐘，警方仍拒放行。他上前跟一名指揮官理論，對方態度「好輕佻同挑釁性」，叫他逆向走回糖街方向，「咁咪仲更加混亂，其實我不嬲都係沉默嘅遊行人士，口號都唔會嗌，我只係行，但我當時真係好嬲」。</p><p>傅先生不諱言，當時跟警方有推撞，且跟其他人一起推開鐵馬自行開路。他斥警方漠視民意，「希望佢哋執行工作之餘，仲有少少社會公義，唔好令到大家發生更多肢體衝突」。另一市民林先生說，當時東角道有近2,000人，也被迫一起推鐵馬，「遊行咗十幾廿年，從來冇同警方有任何衝撞推撞」。</p><p>「警唔應變仲賴民陣」</p><p>林先生說，當時跟警員理論，對方「係寸你咁同你講」。他認為警方需因應人流作出應變，「你唔應變不特止，仲賴番民陣？」另一市民王先生也說，多次詢問為何不放行？警員卻不友善回應，「總之呢度要封，你哋要過唔該落返地鐵站」。另一指揮官更「望都唔望我哋」，覺得警方與民為敵。<br>此外，公民黨主席余若薇和民主黨主席劉慧卿均認為，梁振英需回應43萬人上街的訴求，立即啟動政改諮詢。余批評，「最難頂係佢話合適時候啟動政改諮詢，咁乜嘢叫合適？即係幾時？根本呢個諮詢老早要做」。</p></body></html>