<html><header><meta charset="utf-8"><title>隔牆有耳：上榜　支聯會踢走新民黨 - 李八方</title></header><body><h1>隔牆有耳：<br>上榜　支聯會踢走新民黨 - 李八方</h1><p>雖然支聯會今年因為「愛國愛民」呢個口號受抨擊，六四燭光集會仲因為太大雨腰斬而惹爭議，但查實仲有好多市民支持佢哋㗎。<br>據港大民意研究計劃喺上月20至25號向600幾名市民進行嘅調查顯示，支聯會以51.7分重返十大政團排名榜，高踞第二位，排喺冧莊榜首嘅民協之後；獲52.1分嘅民協，就錄得03年5月以嚟最高分數。排第三同四位分別係公民黨同職工盟，評分升至50.4分同49.7分。排第五嘅工聯會評分就跌0.3分至48.7分，民主黨、自由黨、民建聯、社民連同人民力量依次排第六至十位，但上次第五名嘅新民黨，今次被out咗喎。</p></body></html>