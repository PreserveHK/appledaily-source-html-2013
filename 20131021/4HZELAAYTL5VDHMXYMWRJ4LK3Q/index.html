<html><header><meta charset="utf-8"><title>中環在線：hmv開Cafe中環人多一個聚腳點 - 李華華</title></header><body><h1>中環在線：hmv開Cafe<br>中環人多一個聚腳點 - 李華華</h1><p>創興銀行（1111）家族第三代成員廖偉芬（Jennifer）搵埋hmv一齊開咖啡店！Jennifer近年積極擴充咖啡王國，咁啱私募基金匯友資本今年初收購hmv香港同新加坡業務，而匯友資本老闆胡景邵（Kelvin）同Jennifer又係多年老友，於是一拍即合。<br>Kelvin透露，將會用Jennifer旗下咖啡連鎖品牌The Coffee Academïcs喺中環、跑馬地同埋九龍站圓方開3間hmv咖啡店，中環同跑馬地兩間正在裝修，應該同步喺本月底試業，下月正式開張。<br>中環嗰間嘅位置都係喺娛樂行，只係將下層部份地方裝修成咖啡店，中環人以後想忙裏偷閒，蛇王或者hea一陣，就多一個選擇了。</p><p>自家app試聽新碟</p><p>為搞新意思，hmv設計咗個自家app，打算放批平板電腦喺咖啡店，畀顧客用呢個app飲住咖啡試聽新碟。<br>老實講，𠵱家好多人上網或者用app聽歌，買碟嘅人越來越少，hmv想生存落去點可以單靠賣碟呢？Kelvin都話，一年有四分一收入來自耳筒銷售，比重相當大，反映佢哋真係唔係齋靠賣碟。<br>所以話呢，將聽歌同嘆咖啡嘅經驗結合，不失為一條搵錢出路。Kelvin樂觀估計，每間咖啡店一年內可以賺錢，佢希望所有hmv分店都可以撥出部份地方做咖啡店，不過都係一步一步做。<br></p><p>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>