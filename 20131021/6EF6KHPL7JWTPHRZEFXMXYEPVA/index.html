<html><header><meta charset="utf-8"><title>魚樂無窮：金利豐雙引擎火力猛 - 唐牛</title></header><body><h1>魚樂無窮：金利豐雙引擎火力猛 - 唐牛</h1><p>金利豐（1031）主打博彩及證券業，食正今年兩大炒作主題，一旦價值被發掘，爆發力肯定十分驚人。<br>先講博彩業務，金利豐喺澳門經營皇家金堡及澳門君怡酒店，旗下兩個中場、兩間獨立經營貴賓廳及兩間角子機廳，共設72張賭枱、255台角子機及140台直播百家樂機，截至3月底止全年博彩收益5.23億銀（由於金利豐更改年結日至3月底，故未有數據比較），佔比近四成，酒店相關收益亦達2.3億銀，儼如半隻濠賭股。龍頭金沙（1928）第三季盈利狂升九成，意味金利豐嚟緊中期數據肯定交到功課。金融業務方面，金利豐乃本港老牌證券行，可謂無人不識，證券及期貨交易，財務顧問及資產管理均有涉獵，事實上，近期股市轉旺，融資活動頻頻，不少配售交易，均見金利豐身影，生意實在不愁。早前南華金融（619）表示獲第三者洽購股權，更加證明行業有價有市。<br>睇估值，金利豐現價PE 25倍，較濠賭股動輒30至40倍PE，折讓兩、三成，如果秤資產更加係大平賣，現價PB僅0.65倍，折讓高至九成，亦平絕證券同業。金利豐今年累積升幅16%，用落後九條街來形容絕不為過，圖表似營造杯柄突破，一旦確認，目標起碼1.2元，潛在升幅逾五成。</p><p>唐牛</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24  </p></body></html>