<html><header><meta charset="utf-8"><title>隔牆有耳：嘆午飯　拉頭馬　<br>大劉　羅傑承　審訊前各自精采 - 李八方</title></header><body><h1>隔牆有耳：嘆午飯　拉頭馬　<br>大劉　羅傑承　審訊前各自精采 - 李八方</h1><p>華人置業主席劉鑾雄（大劉）同南華足球隊足主羅傑承，涉嫌賄賂澳門運輸工務司前司長歐文龍案今日續審。雖然佢兩位官司纏身，但噚日繼續各自各精采，飯照食、馬照跑，八方見佢哋容光煥發，唔知係咪有好兆頭呢？</p><p>大劉行得快 睇落精神好</p><p>一向鍾情福臨門嘅大劉，噚日晏晝1點現身福臨門。而喺佢出現之前，已經有10人保鑣團列陣護主，大劉嘅媽媽同細妹劉玉珍率先抵達，女友呂麗君隨後陪佢坐房車抵達。有記者問佢會唔會去澳門應訊，佢不發一言箭步走入酒家，睇嚟身體狀況幾好，隨後佢細佬劉鑾鴻同富商何柱國亦相繼抵達。呢餐飯，大劉足足嘆咗兩個鐘。<br>羅傑承開審前亦好happy，噚日晏晝4點幾同太太梁芷珊以及朋友入咗沙田馬場，事關佢隻馬「軍事出擊」出戰國際一級賽愛彼女皇盃，最終爆出11倍冷門捧盃，贏咗798萬獎金。今次已經係呢隻馬喺季內第四捷，事關之前已贏過一月盃、香港金盃同精英碟，今次贏嘅女皇盃則係國際一級賽。<br>今年「軍事出擊」四度喺分級賽封王，季尾大有機會歷史性榮膺馬王，或者有機會為羅傑承帶嚟喺香港養馬嘅最高成就。而羅傑承三隻各以「軍事」命名嘅馬（軍事出擊、軍事機密、軍事行動），今季已經贏咗近千七萬獎金，可謂鴻運當頭，難怪兩夫婦喜孜孜去拉頭馬，頒獎嘅諷刺地係終審法院首席法官馬道立。<br>八方唔知呢場勝仗，會唔會為羅傑承洗走衰氣，噚日問佢開庭前緊唔緊張，佢微笑不語，但梁芷珊就直認覺得「幸運」，似乎相信會為此帶嚟好運咁喎，不過佢冇答會唔會陪同羅傑承出庭。</p><p> http://pf_lee@appledaily.com </p></body></html>