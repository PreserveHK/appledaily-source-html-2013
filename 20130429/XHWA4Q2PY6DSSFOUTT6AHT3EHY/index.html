<html><header><meta charset="utf-8"><title>電視撈飯：有線擬封殺　黑面Edison</title></header><body><h1>電視撈飯：有線擬封殺　黑面Edison</h1><p>陳冠希（Edison）日前喺銅鑼灣出席自家品牌CLOT嘅慶祝派對，嗰晚竟破禁提舊愛鍾欣桐（阿嬌）同張栢芝，仲笑晒冇黑面，不過派對前Edison同拍檔潘世亨（Kevin）接受有線新節目《賺大錢》專訪時，就黑面黑足半粒鐘，因為佢態度差，據知有線擬封殺Edison，個專訪都會抽起唔播！</p><p>主持呻唔受尊重
</p><p>有線之前同Edison方面傾好晒，講明只講佢生意唔提緋聞，點知由埋牙訪問開始，Edison已經顯得唔多耐煩，直到主持鍾健威（Ray）問到Edison嘅舖頭品牌同佢嘅人氣掛鈎，佢人氣升降時品牌或受影響，佢會點處理呢？估唔到人氣問題竟然辣㷫咗Edison，佢即刻黑面反問：「乜嘢人氣先？」跟住就唔合作，唔多想答主持問題。因為Edison冇乜點答嘢，結果訪問縮短咗三分之一就結束，事後鍾健威喺facebook同朋友呻做訪問唔受尊重，同時上載咗張同Edison、Kevin做訪問時嘅相，主角呼之欲出，原來Edison唔怕講阿嬌同栢芝，係怕人講佢嘅人氣！<br>俾人藐嘅鍾健威噚日喺電話中承認，訪問有少少唔愉快，佢話：「條問題唔係提佢嘅緋聞，可能佢敏感咗啲，當時係有啲哽住，不過做完節目就算。」<br>版主：陳基征</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>