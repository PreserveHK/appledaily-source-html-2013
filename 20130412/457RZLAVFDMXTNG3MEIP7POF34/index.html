<html><header><meta charset="utf-8"><title>好不主席：裏應外判 - 盧先亞</title></header><body><h1>好不主席：裏應外判 - 盧先亞</h1><p>執筆時碼頭工潮仍未見曙光，「誰能代表誰？」這件事上已經節外生枝，誰才是資方代表？HIT、據稱行政出錯的Sakoma、Floata，還是其他外判商？勞方代表到底是罷工工人、職工盟、工聯會定鬍鬚B？至於早應該介入的官方代表，真的是勞工及福利局局長張建宗嗎？他寧出席粵劇晚會（請問同佢嘅職能有乜關係？），且要落荒而逃亦不願面對示威群眾，及後仲要砌詞自己一直都有親自跟進事件，並曾主動約見和黃（013）高層，閉門會面咗兩小時喎，好一個「裏應」。</p><p>商民孰重孰輕　心知肚明</p><p>傾啲乜？到底係評估罷工對航運以至香港經濟嘅損失（又關佢乜事？），抑或「懇請」個真正老闆高抬貴手，定係搵幕後有形之手擺平佢？但係點解局長唔「撥冗」與罷工工人見面，就算唔能夠滿足即時訴求，起碼示以誠意聆聽工人苦況。<br>商民孰重孰輕，你話呢？或者局長同嗰位嚴總根本同樣思維，一切訴諸市場經濟，簡單嚟講，即係等價交易同埋「份糧包咗」。所以「如果佢（工人）覺得，呢度雖然好辛苦，雖然要做24小時，雖然要輪班，雖然話要風吹雨打，不過咁嘅情況下，呢個錢係可以接受，咁咪繼續做落去囉！」<br>碼頭工人當然是為了生活和屋企（所以先有「養起李+×，養唔起家庭」的口號），才甘願接受如此苛刻的僱用條件和忍受嚴苛的工作環境，其實有好多工種何嘗不是一樣。而且因為工作性質或技術要求，轉行不易，一旦出現產業轉移，甚至式微，工人必然首當其衝。資本家可以基於成本考慮，將成盤生意話搬就搬，而當中人力要求卻肯定會捨遠圖近，盡用當地廉價勞動力。過去香港的紡織製衣及其他製造行業走過的路，莫不如此。<br>一個行業的興衰，自有其市場環境因素，這點我們明白。因此本港數以萬計的製造業工人，過去因為廠家倒閉或搬咗啲廠返大陸，被迫失業和轉行，這點我們也能理解。問題係家陣個貨櫃碼頭仲喺香港營運吖嘛！貨櫃行業除了勞工密集外，基礎建設投資規模更是巨大，所以經營者豈會輕舉妄動，更不會瞬間轉移，最多咪開多幾間喺左近，總之圍番條大數，點都唔會賺少咗，而無論喺邊度賣力賣命嘅勞動群眾，就一定冇機會賺多咗。勞資雙方就是逾越不了這道均富分利的鴻溝。<br>不過現代社會，逐利之餘，也要申張公義。因此「血汗工廠」備受指摘；剝削產物亦遭杯葛，人們追求的是平等和有尊嚴的生活，而對勞工方面的保障，不過就是基本起點。所以我們要為勞工爭取最低工資、標準工時、甚至於集體談判權（呢筆欠賬，我會遲啲同工聯會再計！），當然也要繼續支持碼頭工人的抗爭，而過百萬的捐款不只是實際的支援，更是代表市民向政商表達的強大聲音。</p><p>盧先亞</p></body></html>