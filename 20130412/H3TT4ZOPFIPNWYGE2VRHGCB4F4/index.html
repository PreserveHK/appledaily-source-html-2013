<html><header><meta charset="utf-8"><title>中環在線：<br>美聯花紅勁　捽經紀肥老闆 - 李華華</title></header><body><h1>中環在線：<br>美聯花紅勁　捽經紀肥老闆 - 李華華</h1><p>繼上月捽數短訊，噚晚市場又流傳一個有關美聯物業（1200）新人事政策嘅WhatsApp短訊（圖），主要話暫停請人，同埋會裁走冇表現嘅經紀，個別分行高層承認收到呢個柯打，唔似俾人惡搞，但美聯執董陳坤興否認管理層出過呢個短訊。姑勿論真定假，經紀都要自求多福了。 <br>地產代理同投資銀行一樣，旺市時員工花紅分得多，淡市就隨時被裁走，只能嘆一句呢行係咁。<br>美聯舊年盈利增加87%，老闆黃建業同32歲嘅太子女黃靜怡分別袋1,588萬同447萬花紅，較前一年增加1.5倍同87%。除咗花紅，加埋基本薪金同福利，黃靜怡年薪夾埋有908萬元。黃建業底薪加花紅，年薪3,300萬元。<br>好景不常，𠵱家樓市交投相對淡靜，好似今個月就冇乜大型新盤，業主觀望心態又強烈，二手樓都比較淡靜，經紀惟有醒定啲。</p></body></html>