<html><header><meta charset="utf-8"><title>電視撈飯：馬賽AV味任玩　速封BB</title></header><body><h1>電視撈飯：馬賽AV味任玩　速封BB</h1><p>無綫新劇《神探高倫布》首周播映，好多觀眾都覺得極重口味，網民更睇到嘩嘩聲，話似十足AV！尤其馬賽飾演嘅伊娃成日俾人玩，網民由憐生愛，仲封埋佢做BB㖭！<br>前晚劇情講述黎耀祥飾演嘅高倫布，為咗向保安司個女馬賽施下馬威，出盡賤招玩伊人！佢先order啲𡃁將着短裙嘅馬賽BB掟落水，再呃佢入貨倉，仲放埋小強（蟑螂）嚇佢，其中一隻小強捐咗入佢裙底，祥仔扮晒及時出現，仲伸手入佢條裙底捉小強。當時馬賽BB都冇眼睇，喊驚咁嘅樣大嗌：「唔好呀！唔好呀！」不過祥仔照樣伸手入去捉小強，鏡頭仲要影住佢哋個樣，超重口味！另一幕講馬賽踩中釘，祥仔幫佢掹番出嚟，當時馬賽又係一副肉緊樣。</p><p>小強爬錯方向</p><p>對於俾網民封做BB，馬賽噚日接受電話訪問話好開心，仲承諾收視好會考慮着泳衣，佢話：「可以諗諗，一定要有驚喜！」講番小強捐入裙底，佢話諗番都打冷陣：「為咗消毒隻小強，我哋整暈或殺死咗好幾隻，有啲唔肯爬入裙底，最後拍咗成廿分鐘，啲表情入肉嘅體驗！」有網民話似AV情節，佢就叫大家唔好淨係睇嗰場喎。另外，通訊事務管理局周一至周三收到四宗投訴，指劇情唔合理、冇新意、抄襲同埋與歷史不符。無綫都接獲兩宗投訴，其中一個指祥仔眼神色情。<br>版主：陳基征</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>