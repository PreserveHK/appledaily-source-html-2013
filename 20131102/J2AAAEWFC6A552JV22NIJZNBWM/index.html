<html><header><meta charset="utf-8"><title>我主場：艾威抗爭到底</title></header><body><h1>我主場：艾威抗爭到底</h1><p>「你問我驚唔驚？有嘢係值得驚，不過驚都要做啦！」<br><br>「會唔會因此而退縮？係唔可以！」<br><br>入行超過30年，曾演出逾百套劇的綠葉王艾威，當日為尋求新突破離開無綫轉投港視，未等到劇集播映，便先上演一場電視革命！艾威看似走上一條不歸路，但至少在這一刻，他無憾無悔。<br><br>撰文：何慧斯</p><p>訪問當日，艾威選擇在鯉魚門進行，每當經過海鮮檔，不少檔主和途人為他打氣，細談箇中原因，他說：「政府提出話驚市場容納唔到競爭者，我諗起鯉魚門，呢個地方食肆係幾間海鮮檔供應畀一間酒樓，每一個海鮮檔你都會戥佢擔心，咁多貨，點樣先可以賣得晒？但係咪政府要顧及營商者可唔可以生存到嘅時候，去判斷發唔發牌畀佢，咁鯉魚門呢度好多人咪不獲發牌？事實上市場會自行調整，適者生存，香港呢個社會不嬲都係用呢個原則、方式去生存。」</p><p>敢言不後悔</p><p>當日毅然轉新公司，目的是希望尋求新突破，現在似乎實現了當日願望，艾威說：「呢次真係非常大嘅突破，前排有間大學嘅學生，喺政總同我做咗個訪問，佢問我點解咁勇敢肯企出嚟，無論發言又好，行動都好，係需要好大勇氣；你問我驚唔驚？喺呢個時候係驚唔到咁多，當你細心去諗，其實有嘢係值得驚，但係會唔會因此而退縮呢？係唔可以！」<br>艾威續說：「好多人教後輩出嚟做嘢唔好怕蝕底，我企出嚟講嘢，係有朋友勸過我，話我好蝕底，甚至乎初初跳槽，講咗啲關於TVB嘅內政事，係蝕底咗喎，點解咁蝕底嘅事都會做呀？其實又好自相矛盾，呢頭教人唔好怕蝕底，轉頭有人出嚟做咗啲嘢，你又勸人哋話咁蝕底嘅嘢你都做？」連日來艾威接受不同傳媒機構的訪問，當中包括港聞、時事節目及娛樂，他不禁笑說：「呢世仔未試過做過咁多訪問，未試過講咁多嘢，如果因為劇集收視好而做就好，𠵱家寧願唔做，唔想有呢啲事發生！」<br>雖然有不少人認為這條爭取發牌路是不歸路，不過艾威直言不會後悔，亦不想令人生有一點遺憾，他說：「𠵱家唔顧慮得咁多，呢件事冇得收聲，我對任何嘢都會向最好嗰點望，亦都作最壞打算，你問我，我唔覺得會有發牌嘅機會，唔係話出咗聲一定會有機會，而係必須出聲。最壞打算咪轉行，俾人打一身、坐監，或者有啲估唔到嘅嘢發生喺你身上，你問我係會驚？係咪因為咁就唔企出嚟？點解唔驚，但如果我唔企出嚟，應該為件事出一分力嘅時候而唔出一分力，我應該會遺憾。」<br>面對朋友和昔日同事的冷嘲熱諷，艾威說：「有啲人話你可以選擇唔做，離開咗公司唔應該講呢啲嘢，我又想問如果唔係因為有人企出嚟講，將個事實反映出嚟，今時今日TVB會唔會公開同大家講，我哋計劃將員工嘅福利提升？計劃將工作時間縮短？呢啲全部係有人講，佢哋聽到之後改善，而又同大家公佈嘅嘢。如果冇人講咗出嚟，TVB會唔會咁做？撫心自問一吓喇！」</p><p>怕人治禍港</p><p>艾威再說：「各為其主唔緊要，呢個我都係體諒，中國人有句說話叫知所進退，所謂知所進退係唔應該將自己嘅個人利益擺喺第一位，當然你問我個人利益有冇，呢個係一定會有，一為神功二為弟子，正如我當初跳槽，我唔係咁偉大，我為自己尋求突破，然後發現大家都好畀心機做好呢樣嘢。之不過攞番呢件事嚟睇，你會發現原來冇嘢係唔會發生，𠵱家好似變咗同政府對抗，真係好奇怪，呢啲真係冇可能發生喺民主咗咁多年嘅地方，無可否認，𠵱家係變緊，由法治變成人治。」</p><p>足本收睇《亂噏24》x鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24  </p></body></html>