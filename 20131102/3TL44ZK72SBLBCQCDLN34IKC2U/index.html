<html><header><meta charset="utf-8"><title>馮仁昭四圍超：舊拍檔玩互𠝹　展鵬浩然爭嘉欣BB - 馮仁昭</title></header><body><h1>馮仁昭四圍超：舊拍檔玩互𠝹　展鵬浩然爭嘉欣BB - 馮仁昭</h1><p>鍾嘉欣、陳展鵬、黃浩然、唐詩詠同楊思琦，噚日喺將軍澳電視廣播城為新劇《大藥坊》試造型，嘉欣啱啱同展鵬喺《巨輪》飾演情侶，以前又試過同黃浩然做一對，呢一次又話佢會周旋喺展鵬同浩然之間，展鵬話唔擔心觀眾會覺得悶：「今次仲有唐詩詠加入四角戀，我同嘉欣喺尾聲先會有感覺。」嘉欣就話覺得呢次角色對佢嚟講好有難度：「我會有好多藥名同中醫術語嘅對白，真係12級難度，𠵱家收咗5集劇本，惟有靠死背。」</p><p>思琦剃囡囡頭
</p><p>見到嘉欣同展鵬喺合照期間好尷尬，嘉欣即刻耍手兼擰頭話：「冇呀！只不過覺得着咗套戲服，覺得自己好高貴啫，我哋喺化妝間都有傾偈。」有傳何哲圖（Herman）有意將愛將嘉欣捧為星夢一姐，嘉欣話：「我冇聽過，一定係流料，Herman一視同仁，冇一姐同小姐之分。」<br>四年冇拍劇嘅楊思琦今次將會做杜燕歌嘅填房，仲會同敖嘉年出軌，問到佢會唔會有突破演出？佢話：「只要出得街嘅電視尺度都會拍，如果擔心太多乜都唔使拍。總之今次有份拍劇好開心！」佢仲主動講囡囡嘅頭髮太稀薄，趁天氣未凍幫佢剃光頭，希望新生嘅頭髮可以濃密啲！」<br></p><p>另外，十幾年冇返無綫嘅潘志文，今次被邀請演出，佢笑話自己戲癮大，所以今次同無綫部頭形式合作，但係同亞視關係好好嘅潘翁，唔知遲啲會唔會幫亞視拍劇？佢話：「一定有機會，呢個世界係圓，我做咗呢行幾十年，個個都係朋友。」<br>撰文：馮仁昭</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>