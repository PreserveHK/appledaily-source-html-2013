<html><header><meta charset="utf-8"><title>$0.5/km平過柴油　榨盡Note</title></header><body><h1>$0.5/km平過柴油　榨盡Note</h1><p>多間車廠的柴油型號相繼抵港，部份車款更因缺貨而在市場被炒賣。電油車並非無運行，好像這天借來長測的日產慳油王Note，便有車主做出每公里不足五毫子的激誇數字，平過柴油同混能車！<br><br>記者：徐影龍<br><br>攝影：許有達<br><br>模特兒：Anladia@GME</p><p>100公里試慳油</p><p>日產揭背小車Note，早已憑慳油在車界打出名堂，官方公佈的24km/L漂亮耗油數字，其實有點不盡不實。並非說日產騙人，而是不少車主，做出比這數字更慳的耗油量。一班車主及傳媒，早前應邀參加慳油測試，從九龍灣經屯門，再到機場約100公里路程，最厲害的一位竟可做出34.46km/L的終極慳油成績，即係每公里油費少於$0.5！拋離了以慳油作招徠的柴油私家車及混能車，絕對屬同級慳油之霸。</p><p>Keep揸2,000轉</p><p>「本身養車十多年，轉了日產的Note約三個多月，到現在對其耗油相當滿意。今次試慳油，當然做到最盡，冷氣一定唔開，由九龍灣駛至機場，全程唔踩大油，Keep住2,000轉順行，唔算太辛苦，亦毋須『空波滑行』已做到34.46km/L，我自己都嚇一跳！」</p><p>上斜緊守2,200轉</p><p>「無開冷氣拖住副偈，我咁怕熱都要閂晒窗，就係為減低風阻變相慳油。轉用ECO省油模式，多留意轉數及速度，引擎及波箱在1,500轉時行80km/h、2,000轉時就行90km/h，所以上斜時必要緊守2,200轉關口。最後流晒汗做出33.16km/L數字，算係揸得幾盡。」</p><p>最緊要均速</p><p>「揸開歐洲房車十年，因為有Turbo關係，所以每公里差不多要$1.8油費。今次實戰Note，沒特別竅門，只保持均速行駛，就算上斜也不加大油門，速度是減慢了，但真係慳到油。」</p><p>負重磅開冷氣　照慳</p><p>由於跟大昌借來Note作長測，當然也加入此次鬥慳行列。100km路段，有齊多燈位鬧市、高速公路、山道彎路等，可算試勻各種路況。讓駕駛經驗豐富的模特兒Anladia負責駕駛，作為乘客的我，在平穩寧靜的旅途下，反倒更體會了Note比同級的闊落及舒服，後座兩位攝影師兼顧拍攝，是坐得有點擠擁，但也算可接受。</p><p>由於全車坐足四人，兼有大量拍攝器材，負磅上已輸了一截，無謂跟車主們鬥慳了，故不刻意慳油，關了ECO模式，而冷氣、唱機則照開，預計耗油數字很難看，結果連模特兒也做到23.2km/L的數字，即每公里低於$0.8，已貼近很多混能車的耗油了，證明毋須流汗浹背Keep轉數，正常代步車揸法，Note仍是相當慳油的。</p><p>Nissan Note</p><p>1,198cc直三引擎、98匹、Xtronic無段波箱<br>售價：$176,800（扣稅後）<br>查詢：2803 5333（合誠汽車）</p><p>足本收睇《亂噏24》x 鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24 <br></p></body></html>