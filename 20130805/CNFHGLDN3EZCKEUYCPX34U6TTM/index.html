<html><header><meta charset="utf-8"><title>馮仁昭四圍超：彭浩翔自導自演DaDa拍屎片 - 馮仁昭</title></header><body><h1>馮仁昭四圍超：彭浩翔自導自演<br>DaDa拍屎片 - 馮仁昭</h1><p>陳靜（DaDa）前晚同關楚耀、孫佳君、衞詩雅喺旺角為新片《重口味》謝票，封胸上陣嘅DaDa依然好受歡迎，喺現場派印有鹹濕龜嘅濕紙巾，雖然有啲尷尬，但男觀眾最後都接受佢份小禮物。<br>DaDa話遲啲同彭浩翔拍一部以糞便為主題嘅微電影，佢話：「彭浩翔會做男主角，會用糞便帶出溫情，套戲帶少少幽默感。」問擔唔擔心同真屎做戲？佢扁嘴話：「希望唔使啦！我都有好多個問號，套戲究竟會點拍？」有份客串《重》片嘅邵音音咁啱同彭浩翔、林兆霞喺隔籬為《飛虎出征》謝票，順便過嚟幫手宣傳。關楚耀喺戲中要自瀆，佢話睇番都好尷尬：「我睇嘅時候心跳加速，觀眾就笑住講粗口。」衞詩雅話最近桃花好旺，出街兩次都俾仔撩，但都係冇下文。<br>另外，DaDa噚日抱埋養嘅8歲英國短毛貓「小虎」，去將軍澳出席寵物比賽，準備拍《喜愛夜蒲3》嘅佢話今次會扮人妻，兼有出軌行為。</p><p>偷食人妻</p><p>扮人妻的DaDa話：「會同一位韓國演員喺溫泉有場激情戲，但唔會太性感，性感交畀新演員。」佢仲話暫時無意再出寫真，提到今年出書嘅𡃁模好出位，佢話：「有啲人行為過火，都冇諗後果，我覺得不值一提。」<br>撰文：馮仁昭</p><p>【動主播召喚 敢你就來】 <br>立即報名： http://anchor.nextmedia.com </p></body></html>