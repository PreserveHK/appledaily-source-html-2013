<html><header><meta charset="utf-8"><title>求驗客手記：越南Running man跑到入廠</title></header><body><h1>求驗客手記：<br>越南Running man<br>跑到入廠</h1><p>正所謂「精誠所至、金石為開」，越南籍阿仙奴球迷田武軒，趁兵工廠上月中訪河內時，追阿仙奴隊巴幾公里，博到大軍注意，一跑成名；上周六阿仙奴主辦嘅酋長盃首天比賽，主隊更邀請佢到阿聯酋球場跑圈，作為廠迷此生無憾啦！<br>呢單阿仙奴Running man事件，發生喺7月中，阿仙奴展開亞洲之旅第2站──越南，田先生呢位熱情廠迷，由機場開始一路追住阿仙奴隊巴，跑足幾公里，期間佢又撞樹又撞欄，都冇放棄；呢個充滿韌力嘅舉動，令阿仙奴都好感動，隊巴終於停車，等田先生上車同一眾球員握手，領隊雲格仲喺佢件波衫上簽名。<br>阿仙奴將Running man事件擺上網，已經超過100萬點擊，田先生成為網絡紅人；阿仙奴今次包埋佢食宿同飛機票，請佢去倫敦睇酋長盃，首日比賽阿仙奴對拿玻里開賽前，更畀佢喺阿聯酋球場中圈喪跑，接受其他球迷祝賀，德國前鋒普多斯基更加同田生合照，然後擺上個人「面書」㖭！</p><p>雲格：買人如買樓</p><p>講起韌力，阿仙奴對拿玻里都算有啲韌力；由賓尼迪斯接手嘅客軍，上半場由恩斯治尼同彭迪夫各建一功，領先2:0。換邊後，兵工廠先由基奧特嘅美妙倒掛破蛋，再憑哥斯尼喺86分鐘頭槌建功，逼和2:2。雲格以前同賓帥都有過節，今次唔使輸波，都叫保住少少面子。但當賽後又俾記者問到幾時買球星時，雲格將買人拉到去買樓，佢咁講：「球會想收購球員，就好似向鄰居講：『我要買你間屋』，鄰居當然唔會愉快，又要喺價格上角力。」不過雲格講買球員講到咁難，但係曼城、皇馬等，買人又會咁容易嘅？</p><p>現在台直播補鑊</p><p>英超即將開鑼，收費電視現在台全程直播酋長盃，當係小試牛刀；不過首日比賽原本公佈621同635台直播，但結果只喺621台直播，無裝英超plan嘅觀眾就睇唔到，有讀者仲投訴現在台網頁公佈失實㖭！好彩周日比賽補番鑊，635有得睇。</p><p>五六年拍一部戲？講到嬲嬲哋，肥佬黎教王家衛拍戲！<br>想睇今周足本《亂噏24》？蘋果網站動Live預埋你。<br> http://bit.ly/appletalk24  </p></body></html>