<html><header><meta charset="utf-8"><title>中環在線：賣粥唔滿足　海皇密謀上市 - 李華華</title></header><body><h1>中環在線：<br>賣粥唔滿足　海皇密謀上市 - 李華華</h1><p>近年一堆內地民企陸續爆煲，唔少投資者都寧願買業務起碼睇得明嘅香港公司，間接帶挈一批「港人港股」公司招股都零舍受歡迎，搞到唔少老闆都心郁郁，好似海皇粥店（圖）執董蕭楚基就好坦白，話會積極考慮上市，希望幾年後搞掂。<br>海皇粥店以粥舖起家，近幾年有唔少新搞作，海皇有超過20間分店，大部份喺香港，澳門同內地都有一、兩間分店。首間咖啡店上星期就喺東涌正式開張，蕭生話，計劃在港開多10間咖啡店，茶餐廳就主要會喺內地開。發到咁大嚟搞，仲唔係想上市？蕭生承認會積極考慮，但係想過幾年先。<br>蕭生有呢個諗法一啲都唔奇，貴價茶餐廳翠華（1314）老闆李遠康將公司上市後，風生水起，加上近年一班投行賓架冇乜生意，四圍拍香港老闆門，有供有求，容易一拍即合。</p><p>【動主播召喚 敢你就來】 <br>立即報名： http://anchor.nextmedia.com </p></body></html>