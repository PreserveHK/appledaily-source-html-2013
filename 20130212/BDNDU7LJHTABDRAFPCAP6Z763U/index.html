<html><header><meta charset="utf-8"><title>城城寫揮春　宗師上身</title></header><body><h1>城城寫揮春　宗師上身</h1><p>屬蛇的郭富城舞技了得就眾所周知，原來寫書法都有一手，仲好有功架，十足宗師上身。今個農曆年城城即席揮毫，畫了一幅阿拉伯數字2013的蛇，祝願大家蛇年行大運，再來一張新春大吉，人人都大吉大利。<br><br>今年47歲屬蛇的郭富城今年犯太歲，傳統的他雖然不特別迷信，但依然會去攝太歲，望新一年平安順利，城城笑言自己絕對不是一條大懶蛇，蛇年的工作已排得滿滿，下月紅館演唱會，5月開拍電影《寒戰》續集，之後到各地巡迴演唱，絕對是一條勤力蛇，城城坦言：「新一年最希望身體健康，因為之前拍戲要不停食煙，又唔夠時間休息，搞到身體唔係咁好，要健康先可以應付到工作。」</p><p>新年着新衫</p><p>一向孝順的城城，由細到大母親都會在大年初一為他準備新衫新褲、底褲和拖鞋，迎接新一年，城城笑言：「唔理阿媽買乜款式，總之一定會着佢買畀我嘅嘢，媽咪年紀都唔細，梗係要聽佢話，同埋近幾年我一有時間就會多啲陪佢。」既然如此孝順，不如結婚生個蛇仔，等母親更高興，城城即以其大佬作擋箭牌，他說：「我大哥大我8年都未結婚，而且我媽咪一早有孫，冇擔心過呢個問題。」</p><p>以事業為重</p><p>城城坦言未有做老竇的心理準備，他笑言：「玩人哋啲細路咪得囉。」他指男人應以事業為重：「另一半應該懂得欣賞男人嘅上進同努力，唔明白好難一齊，總之一切順其自然，冇得強迫。」</p><p>另外，城城日前接受有線訪問，他準備一大堆美食給主持享用，城城說：「我搵咗日傭嚟整㗎。」日傭？莫非是日本外傭？城城即解釋：「我屋企個工人只係做日頭。」<br>採訪：胡比<br>攝影：陳志嵐<br>場地提供：都會海逸酒店<br>服裝：I.T 、中藝天工閣<br>髮型：Ian Wong of ii salon<br>化妝：Hetty Kwong</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>