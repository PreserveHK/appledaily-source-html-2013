<html><header><meta charset="utf-8"><title>中環在線：<br>斥《福布斯》計錯數　沙地王子唔忿氣 - 李華華</title></header><body><h1>中環在線：<br>斥《福布斯》計錯數　沙地王子唔忿氣 - 李華華</h1><p>長和系主席李嘉誠話齋「富貴於我如浮雲」，相信誠哥對於自己打入《福布斯》全球富豪榜十大都冇乜反應，但排名26嘅沙地王子阿爾瓦利德（Prince Alwaleed Bin Talal）就好嬲，鬧爆《福布斯》用錯估值方法，佢冇理由排名咁後咁話！<br>阿爾瓦利德透過揸住95%嘅Kingdom Holding投資各地酒店，仲掃入唔少股票，Twitter都有3%，私人有唔少地產投資，身家應該係天文數字。</p><p>揚言身家多過LVMH</p><p>《福布斯》周一公佈，阿爾瓦利德舊年身家增加20億美金（約156億元）至200億美金（1,560億元）。王子隨即透過Kingdom發聲明，表達不滿，有人就同《福布斯》方面講，王子起碼有296億美金（2,309億元）身家，多過排名第10嘅LVMH行政總裁阿爾諾及其家族（290億美金），可以躋身十大。<br>王子投訴《福布斯》冇計入喺沙地交易所上市嘅Kingdom股份，疑對中東投資者有偏見。<br>王子無明火起，講明要力撐「彭博富豪指數」，繼續同呢個指數合作。呢個指數舊年推出，想挑戰《福布斯》富豪榜地位，王子喺彭博榜上排名第16，話佢身家有280億美金（2,184億元）。唔怪得王子鍾意佢多啲啦。<br><br>李華華<br>mailto:LiWaWa@AppleDaily.com</p></body></html>