<html><header><meta charset="utf-8"><title>ICC反修例 - 左丁山</title></header><body><h1>ICC反修例 - 左丁山</h1><p>二月二十五日黃昏，科威特駐港領事在香格里拉酒店舉行國慶招待會，憑請柬入場，左丁山準時前往賀慶。場內有唔少政商界人士，自不在言，點知會碰上一位非洲男士，係尼日利亞人，與佢一齊嘅係一位貌似中歐混血兒男士，自我介紹之後，互換名片，非洲人係中大地理及資源管理系副教授Ｍ，另一位男士係「中尼商企協會」會長Ｈ先生，提起「中尼貿易」，就想起好多年前香港與尼日利亞嘅貿易蓬勃，左丁山服務之銀行設立一個「尼日利亞貿易貸款部」，由一位印度人主管，專責與印度商人往來（按：港尼貿易幾乎由印度人壟斷），最初好好賺，點知後來局勢突變，不少尼商違約失蹤，銀行損失慘重，索性成個部門裁掉，現在諗起仍然替銀行肉痛。Ｈ先生話：「過往幾年中國與尼日利亞貿易增長快速，市場不容忽視。」唔，應該係嘅，總之生意有得做，但要注意風險。Ｍ教授就話希望香港人增加對尼日利亞嘅了解，歡迎香港人到當地投資，舊年佢就帶咗差不多有三十個中大學生到尼日利亞考察，學生話開了眼界，今年佢又會帶中大學生去安哥拉。真係日頭唔好講人，一講安哥拉，安哥拉總領事「鐵諾」先生就在背後出現，佢話歡迎所有人到安哥拉考察、旅遊、投資喎。<br>安哥拉駐港領事館設於「力寶中心」，力寶有限公司董事李澤培揸住杯橙汁行過嚟打招呼，因科威特係伊斯蘭國家，招待會不供應任何酒精飲品。李澤培話佢現在擔任國際商會──中國香港區會主席（International Chamber of Commerce），ICC最近研究過公司法修訂條例關於查冊障礙一事，認為不妥，雖然私隱幾重要，但註冊有限公司嘅董事必須為公司行為負責，公司與公司做生意，有必要瞭解對方之董事姓名地址及確定董事是誰人，才有基礎談生意，不准或嚴重阻礙公司查冊，對國際商貿構成嚴重不便。此外，非牟利慈善機構往往係註冊有限公司，如有不法之徒利用此點以非牟利機構騙捐款，可以利用新例遮掩！國際商會對新例愈睇愈唔妥，發咗一封長達四頁嘅意見函件俾陳家強，強烈反對修例，睇吓陳教授是否置諸不理啦！</p></body></html>