<html><header><meta charset="utf-8"><title>智取大市：億和中線睇升五成 - 晉佳</title></header><body><h1>智取大市：億和中線睇升五成 - 晉佳</h1><p>近排個市明顯有壞消息就向下隊，2月21日驚中美收水，恒指單日跌400點；2月26日就驚意大利大選令歐債危機復發，嗰日又唔見300點；前日就因為阿爺重手調控內房，個市又跌多342點。至於風平浪靜嘅日子，恒指多數企穩，有好消息就大幅反彈。綜合上述情況，壞消息跌、好消息升、冇消息就唔升唔跌，晉佳覺得港股短線差極都係中性評級，當壞消息消化得七七八八，照計好友信心會回復，淡友亦可能收籌，大市反彈動力就開始增加。<br>論牌面，中美收水驚過，之後澄清冇咁快，樓市調控又驚過，變數較大嘅剩番歐債，但形勢已比兩三周前好得多，短線可博反彈。<br>睇圖嘅話，恒指去到23100左右先會出現平台阻力，𠵱家保歷加通道中軸約23000，上番三大壞消息之前嘅23300難度唔大。投資者可以等大市反彈到23000至23300，觀察形勢再決定去留。</p><p>今年收成期料可翻身</p><p>短有短炒，策略上最好係搵上月三大壞消息之前，股價原本上緊，但被跌市窒住道氣，噚日見風浪已過想再起動嘅股份，億和控股（838）就係典型例子，2月8日由1元左右，升到2月19日最高1.26元，之後大市開始跌，噚日反彈到1.23元，等於冇跌過，股價硬淨之餘仲係開始起跑，似乎後市有計。<br>論基本因素，億和近年發展汽車模具同零部件業務，高層話今年進入收成期，仲泊到東風呢個大碼頭，後者旗下四大合資品牌（豐田、日產、標緻及雪鐵龍）嘅定單，億和都有份，仲有同福特、通用汽車合作嘅項目。億和做開打印機，有唔少日本客，包括巨企東芝、佳能（Canon），日本客要求多多億和都服侍得掂，證明執行能力唔差。<br>點解股價咁低殘，主要因為2011年日本大地震，震散咗億和嘅打印機、影印機零件供應鏈，盈利一直冇起色。今年汽車模具同零部件業務進入收成期，億和理應有機會翻身，中線睇1.80元，上升空間46%，跌穿噚日起步位1.14元止蝕。</p><p>晉佳<br>本欄逢周一、三及五刊出</p></body></html>