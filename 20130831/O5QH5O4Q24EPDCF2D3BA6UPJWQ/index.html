<html><header><meta charset="utf-8"><title>阿媽掉轉槍頭　莊家傑變死狗Mia得前奶奶撐腰贏晒</title></header><body><h1>阿媽掉轉槍頭　莊家傑變死狗<br>Mia得前奶奶撐腰贏晒</h1><p>C奶媽模陳靜儀（Mia）與前夫莊家傑隔空罵戰，近日有升級趨勢，男方出示Mia舊照揭整容和偷食秘密，Mia終極反擊，她獲前奶奶李瑞如親筆寫信撐腰，並讚賞她是好媳婦兼好媽媽。蒙在鼓裏的莊家傑最初懷疑Mia造假，他料不到母親幫理不幫親，莊家傑及後死狗封嘴謂尊重母親所言，Mia贏得尾彩！</p><p>媽模陳靜儀（Mia）跟前夫莊家傑連日互數不是，男方近日再婚閃娶無綫節目《求愛大作戰》的盛女Whitney，Mia獲悉後即「贈興」力斥莊家傑不負責任，未盡過責照顧一對子女，辣㷫莊家傑還拖親撰公開信大爆Mia沒照顧子女、整容隆胸、偷食、講大話和唱衰Whitney五宗罪。羅生門事件沒完沒了，事件𥧌迴路轉，Mia昨日獲前奶奶、莊家傑母親李瑞如親寫信件力撐，撒手鐧一出，前夫莊家傑馬上封嘴避談，Mia大執尾彩！</p><p>仍給前奶奶家用</p><p>Mia連日來先後遭前夫莊家傑和Whitney唱雙簧鬧爆，孤軍作戰下，她昨日出動最後一擊，就是前奶奶李瑞如親手撰文力撐，她在信中說：「作為前奶奶的我，咁多年我都知道佢（Mia）係一個盡責老婆同盡責嘅母親，看見佢為呢個新聞不開心，但又堅持不公開家事，我也很心痛，所以我想為佢澄清一下。到今日為止，雖然佢已經不再是我媳婦，但在我的心中，她還是一個好媳婦、好媽媽，加油，奶奶支持你。」前奶奶李瑞如希望事件盡快告一段落，乖孫不再受影響。</p><p>Mia前夫再見不是朋友，但她卻跟前奶奶關係良好，一對子女也交嫲嫲照顧。莊家傑表示孩子跟那一方住，另一方便要支付贍養費。據知Mia自力更生後，每月最少給前奶奶約15,000元做家用，又不時相約飲茶，至於子女的學費和課外活動開支，Mia都會另外支付，李瑞如不屑前媳婦被抹黑才站出來說公道話，實行幫理不幫親。不過，也有傳前奶奶受壓，有指Mia母親淚功要求前親家撰文代澄清，記者前日致電莊家傑求證，他聽到Mia手上有其母代出頭的親筆信，他非常質疑信件真偽：「你畀封信我睇吓先，我阿媽唔識字，等我打去了解吓先。」</p><p>前夫：全部屬實</p><p>莊家傑看過母親筆迹，大約半小時後回電，他態度逆轉，並軟化說：「我睇咗係佢（莊母李瑞如）啲字，總之全部屬實，封信寫乜就係乜。」問到莊家傑為何推翻之前雄辯，他說：「私人事唔方便講，冇所謂啦，總之我知封信內容。」莊家傑突然向Mia收火，不怕老婆Whitney受委屈嗎？他說：「咁冇話委唔委屈，媽咪出到聲，做仔女嘅都要尊重大家，佢都尊重我。我唔想再講任何嘢，件事告一段落。」莊家傑希望以和為貴。</p><p>Mia獲前奶奶力撐攞尾彩，她昨午先以短訊說：「家人即使沒有血緣關係也可以是家人，這幾天難為了家人，真的很內疚，媽媽、奶奶擔心我的心情問題而哭，我真的覺得自己很不孝。從今天起，我不會再去回應任何關於前夫的問題了，清者自清。」其後記者再致電Mia，她說：「件事告一段落，我唔想再回應啦。始終屋企人唔係幕前，我唔想影響佢哋。」問到可覺事件算是水落石出？她說：「事實係會知道。」<br>採訪：比華利</p><p>肥佬黎有今日，全賴阿媽細個同佢講過乜？即睇最新一集《亂噏24》，話唔定幫到你！ <br> http://bit.ly/appletalk24  </p></body></html>