<html><header><meta charset="utf-8"><title>望住BB跟仔入房峯峯當眾痛哭喎</title></header><body><h1>望住BB跟仔入房<br>峯峯當眾痛哭喎</h1><p>林峯為咗千語BB喊？？？？仲係當眾喊？？？？<br><br>報道係咁講嘅，呢排林峯忙於喺橫店日夜趕拍劇集《大漢賢后衛子夫》，同千語BB分隔兩地，惟有男方不時向劇組請假返港短聚，又或者hand carry埋女友上橫店陪開工。感情有增無減之餘，亦睇得出，峯峯，真係好愛好愛好愛好愛好愛好愛好愛BB，好需要BB。咁BB呢？多篇報道都話，千語趁住依家仲完全食得住峯峯，所以屢次迫婚，希望早日嫁入坐擁20億身家嘅林家。無奈，峯峯話依家係事業搏殺期，唔諗住。<br><br>日前峯峯返咗香港，出席新城活動同港姐活動，咁當然，主菜都係見BB。峯峯於8月9日晚出席新城個騷時，都漏口風話:「頭先食咗啦」當然係指同BB食咗飯，而唔係食咗BB。咁第二日呢，原來兩人去咗陸羽飲茶，原來之前嘅某一日，佢哋仲拉埋音樂人好友莊冬昕(即係「食軟雪糕」嗰個)一行三人去咗做腳底按摩。咁，嗰日發生咩事呢？<br><br>是咁的，報道話，當時三人要分別選擇技師。千語BB明明坐喺男友身邊，又明知男友易呷醋，點知千語BB仍然堅持要搵男技師。有說當時林峯喺BB耳邊不停勸止:「唔好啦BB，點得㗎，搵個女㗎啦!」但千語BB仍然唔聽。<br><br>最煽情一幕，終於來到。男技師來了，門打開了，千語BB同那男技師起入房了。峯峯望住BB同男技師嘅背影，視線慢慢模糊了………一切變成蒙太奇那樣，然後，峯峯哭了，喺眾目睽睽之下，反反覆覆謂:「我咁錫佢，點解佢要咁對我……」莊冬昕不斷安慰，都無用。<br><br>報道指事後有向林峯求證(即係林峯出席新城音樂會當日)事件，峯峯回應係:「呢啲問題我係唔會答。」莊冬昕都話:「私人嘢唔講。」<br><br>係真唔係呀？上次峯峯喊，係爆出潘霜霜床照嗰次，但峯峯都只係眼濕濕，未至於痛哭㗎喎……</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>