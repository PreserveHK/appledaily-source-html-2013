<html><header><meta charset="utf-8"><title>求驗客手記：艾格喊走 　阿蘇拒sor羅渣士好頭痕</title></header><body><h1>求驗客手記：艾格喊走 　阿蘇拒sor<br>羅渣士好頭痕</h1><p>新一季英超喺周末就開鑼，不過今夏轉會市場4大煩友加里夫巴利、朗尼、蘇亞雷斯同埋大衛雷斯，到𠵱家一個都冇郁過。利物浦死都唔肯賣阿蘇，領隊羅渣士仲話要佢向球隊道歉先會用番佢；之但係據講阿蘇睬你都儍，唔會講sorry堅持要走人。屋漏兼逢夜雨，阿蘇前途未明，紅軍後防主力丹尼爾艾格都表示有離意，真係越搞越麻煩。</p><p>阿蘇不道歉一心過「廠」</p><p>阿蘇之前公開炮轟利物浦冇口齒，上季攞唔到歐聯參賽席位都冇守信用放佢走。不過紅軍方面一直企硬，仲指雙方合約根本冇贖身費條款，所以阿仙奴就算開價4,000萬鎊加多1鎊都唔肯放人，領隊羅渣士亦要求阿蘇就不忠誠言論道歉。<br>據報阿蘇嘅反應非常唔高興，認為佢係被羅渣士背叛，打死都唔會出嚟公開道歉，依然堅持要走人過檔去一家有歐聯踢嘅球會，即係阿仙奴啦，睇嚟呢單嘢都會一直拖拖拉拉到9月初球會轉會市場關閉。紅軍雖然一直堅持唔肯賣阿蘇，但可能都知佢都係養唔熟，羅渣士除咗公開大讚今年1月加盟嘅史杜列治，認為佢可以喺鋒線孭飛之外，據報球會亦打算同拿玻里拗手瓜，爭簽祖雲達斯嘅前鋒馬特尼。<br></p><p>傳艾格1.8億入「塞」
</p><p>除咗阿蘇，另一位利物浦主力最近亦都成為咗其他豪門球會嘅目標；西甲巴塞隆拿之前斟車路士中堅大衛雷斯唔成功，已經將目標轉喺紅軍嘅丹尼爾艾格身上。雖然紅軍否認收到巴塞對艾格嘅正式斟介，但有傳巴塞已經準備好開價1,500萬鎊（約1.8億港元）去撬呢位球隊副隊長。而艾格嘅經理人史堤芬遜亦有同球會唔多同口徑嘅講法，或多或少暗示想走人：「據我所知巴塞已經開價收購，但畀利物浦拒絕咗。艾格同紅軍仲有3年約，要佢走人當然要先過利物浦呢關，開出一個佢哋肯接受嘅轉會費銀碼，轉會先可以成事。」咁講法即係呼籲巴塞加碼再斟艾格咋喎。<br>利物浦喺新一季英超打頭陣主場對史篤城，如果阿蘇唔肯踢，艾格又要走嘅話，對紅軍肯定有大影響，要爭前4真係唔多樂觀。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>