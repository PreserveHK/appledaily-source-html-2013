<html><header><meta charset="utf-8"><title>官員申報利益 - 左丁山</title></header><body><h1>官員申報利益 - 左丁山</h1><p>政府公佈一份新嘅「利益申報指引」，看似公平，但其中一條其實好難執行，如果強要推行，所有商界、學界人物以後可以同政府講聲拜拜，所謂政治任命，問責制名存實亡。<br>呢條就係：「政治委任官員的私人利益，包括官員本人，其家人、親屬或私交好友、所屬會所和協會的經濟和其他利益。」<br>「私人利益不止包括金錢利益，亦包括官員與親屬或友好的聯繫，或其他交往或效忠，當中儘管不涉及經濟利益，但可左右官員在執行職務時所作的判斷，或令人有理由相信會影響其判斷。」<br>香港有一個其他大國沒有嘅特殊現實，就係高官與商界高層來源狹窄，高官之中，冇八成都有七成係來自本地兩間大學嘅，港大第一，中大第二，財經工商界高層人物亦然，近十年香港多咗好多回流留學生，佢地升遷迅速，但因為年資比較短，十年八年內未必可以取代港大中大生之地位。好嘞，大家試數吓，現任司長局長一共十五人，就有八位港大校友，兩位中大校友，佢地土生土長，有不少中學大學同學，中間難道冇一位好友？除非佢地唔認嘅箒，如果申報利益之時，要申報埋好友，所屬會所及協會嘅利益，簡直搵嚟講。舉一個舊例，董建華特首嘅問責官員之中，有梁錦松、馬時亨、葉澍堃三位根本就係港大1973主修經濟嘅同班同學，佢地嘅大學友好就有張永霖、張永森兄弟，國泰傳訊總經理黃嘉倫（現已退休），德意志銀行香港行長羅志偉等等，如果2002年之時有上述申報要求，都唔知要幾多張紙嚟填寫，而且佢地嘅好友嘅利益，佢地都未必知嘅。<br>申報直系親屬嘅利益，無可厚非，但如果親屬包括埋四代姑表，攞嚟講嘅箒，例如李國寶家族（李家）在香港顯赫近一百年，李國能如做大官，要填報埋李國寶嘅利益所在？簡直攞嚟講，李國章又如何知道李福兆嘅資產利益呀？有咗呢份指引，商界人物千祈唔好加入政府，視左丁山為好友之中大校友及友人，如果你地加入政府，大家要講一句：「我同你唔係幾熟嘅咋！」</p></body></html>