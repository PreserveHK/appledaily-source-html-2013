<html><header><meta charset="utf-8"><title>女神tea time：歐洲車情意結 - Fifi</title></header><body><h1>女神tea time：歐洲車情意結 - Fifi</h1><p>菲菲噚日同本欄鄰居高明吹水，講開歐洲車同日本車嘅分別。點知高先生突然爆一句，「你見到日本車，梗係唔好上啦，仲要同車主講，我寧願搭巴士，起碼係歐洲車。」<br>先多謝高明咁睇得起菲菲，深信小女子車見車載。不過如果要堅守呢個原則，咁咪連豐田的士都冇得坐？<br>的確大部份人對歐洲車係有情義結嘅，尤其是強國人。中汽協最近公佈，7月份為汽車銷售的淡季，所以乘用車銷量按月跌12%至124萬架，按年就錄10.5%升幅，算係唔錯。<br>強國冇錯係打貪，但單係睇各大德國車最近的銷情，影響又未算好大。<br>德國嘅品牌增長強勢，市佔率已進一步提高到21.4%。而一哥Audi同死對頭寶馬，7月內地銷量按年分別增27%及39%，數字非常靚仔嘅。<br>相反中國品牌乘用車銷售只佔7月總銷量35.2%，市佔率係08年以來最低。<br>呢條數反映咗，強國人依然對德國車情有獨鍾，對專賣歐洲車嘅華晨（1114）算係一支強心針。華晨今日公佈業績，如果交到數，相信有望挑戰2月高位11.4元。</p><p>Fifi<br>本欄逢周二、四刊出</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24  </p></body></html>