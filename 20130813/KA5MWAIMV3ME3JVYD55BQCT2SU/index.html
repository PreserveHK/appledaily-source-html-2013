<html><header><meta charset="utf-8"><title>金手指：下隻中金再生? - 孫柏文</title></header><body><h1>金手指：下隻中金再生? - 孫柏文</h1><p>中金再生（773）被證監會申請清盤嗰單嘢，已被廣泛報道，唔使再多講。不過，件事就令我諗起老行尊T喺7年前同我講過嘅說話。<br>佢話：「要搵盤數有問題嘅民企，間間都係假。問題唔係點解有咁多間公司盤數被爆有問題，而係點解得呢幾間被爆。仲有，呢個問題唔單只喺香港，新加坡上市嗰啲、美國上市嗰個，全部都係假。只係你搵唔搵到證據爆佢出來！」</p><p>造假呃錢　被喻真英雄</p><p>老行尊T解釋，點解啲民企咁肆無忌憚造假數嘅原因。佢話，大陸人造假數將間公司喺香港上市，呃你班香港股民十億八億，就會被佢條村嘅同鄉喻為真英雄。好，如果間間都係假，下一間中金係邊間呢？睇早前已話「一注獨沽中金再生」嘅Glaucus，佢哋個網站亦有話叫沽西部水泥（2233），目標價係零元。究竟建議堅定流？呢個建議係喺今年初叫沽中金建議前嘅舊年8月發出，我作為前分析員只可以話，寫報告揀公司，一定係最sure嗰隻行先，因早中早紅！<br>不過，見中金再生，Glaucus出報告出過兩次，而西部水泥先出過舊年8月嗰一次，都已經成年冇再提，可能Glaucus冇料喺手。大家都係等再出報告先再睇。<br>最後，我同𠵱家喺大陸做咗有牌大耳窿嘅小學同學，傾點避啲造假數嘅公司，就同佢分享我曾叫一注獨贏買嘅民企──珠江鋼管（1938）嘅事。我話：「佢哋舊年係咁話前途一片光明，我就推介佢哋畀我啲讀者。點知，揩晒嘢！因為跟住就幾個月前發盈警，股價暴挫。我因推介過，想約啲管理層問個究竟，約極都見唔我。仲要叫我睇佢哋廠時，居然咁啱『維修』，冇生產。」佢聽完皺眉頭，跟住答我。答案係乜？下周二，再同大家分享。<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24  </p></body></html>