<html><header><meta charset="utf-8"><title>鄭俊弘通頂慶功　𢱑唱片約</title></header><body><h1>鄭俊弘通頂慶功　𢱑唱片約</h1><p>無綫藝員歌唱比賽《星夢傳奇》前晚曲終人散，高分王鄭俊弘在決賽夜得到逾16萬觀眾投票勝出，鄭世豪則以4萬多票突圍成功奪第二名，陳明恩以2萬多票排第三位，姚兵則14,634票包尾，合共有逾23萬位觀眾投票。監製麥鎮東透露觀眾投票結果和評判心水一樣，鄭俊弘成為冠軍可謂實至名歸。<br>完騷後鄭俊弘、陳明恩及在四強出局的羅鈞滿在將軍澳電視廣播城外和fans開香檳，評判之一的周啟生亦有出現，並主動安慰羅鈞滿，又和他的fans大叫為他打氣。《星夢》一行人再到長沙灣慶功，監製麥鎮東亦有出席，他直言：「觀眾同評判嘅排名都係一樣，Fred（鄭俊弘）都係冠軍，其實分數好接近。」鄭俊弘和媽咪出席慶功，他直言：「想快啲有唱片合約，最期待，一切由公司安排。」傳過緋聞的姜麗文有否打氣？鄭俊弘說：「個個朋友都有睇，唔知佢係咪全程捧場，一陣問吓佢，今日好多人打電話畀我。」他坦言今次得獎是下月30歲生日的最好禮物。</p><p>姚兵怨友無法投票</p><p>鄭世豪心情依然high爆，會否獲獎勵改簽經理人合約？他說：「冇詳細諗過，只係諗住放鬆心情。不過打拼咁多年都係朝住呢個目標。」陳明恩則笑言獎座可當啞鈴健身。包尾的姚兵也飲到high high哋，提到他在比賽時指不少朋友因沒香港身份證無法投票：「我好認真講，但唔知點解啲人聽完笑。」他直言想再補擺喜酒答謝老婆。<br>約凌晨兩點半鄭俊弘轉場到銅鑼灣跟朋友唱K慶祝，至清晨六點多才腳步浮浮離開，由朋友送回北角寓所，臨上樓時依然高舉V字手勢心情興奮。據知今次《星夢》觀眾投票率比港姐選舉當晚更高，反應更踴躍。<br>採訪：何慧斯、李志明<br>攝影：黃偉雄、徐錦池</p><p>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24  </p></body></html>