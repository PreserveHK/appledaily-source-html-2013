<html><header><meta charset="utf-8"><title>隔牆有耳：肥馬又嫁女　煲呔遊埠No show - 李八方</title></header><body><h1>隔牆有耳：<br>肥馬又嫁女　煲呔遊埠No show - 李八方</h1><p>未夠兩年，商務及經濟發展局前局長馬時亨又做第二任外父，佢個細女馬露玲同律師丈夫符傑廉前日行禮結婚，噚日肥馬同親家喺四叔嘅四季酒店筵開三十三席，大宴政商界老友。肥馬自從2008年跳船唔做局長後，都真係喜事一單接一單，腦入面個瘤冇發作，仲可以出嚟私人公司搵真銀，真係飲得杯落。</p><p>賓客多  座位表分清左中右</p><p>肥馬個嫁女party當然係星光熠熠，三任特首中，前特首董建華同現任特首梁振英都有到賀，惟獨唔見肥馬離任時，暗批過施政親疏有別，搞到政不通人不和嘅曾蔭權。唔通煲呔就咁嬲咗？肥馬話有請佢㗎，不過對方話遊埠唔嚟。係咪真係就唔到時間？信不信由你啦。<br>席上賓客橫跨政界、財經、娛樂界，包括財爺曾俊華、局長譚志源、劏房波、讀緊神學嘅林瑞麟、前司長黃仁龍、前財爺梁錦松、前局長鄭汝樺、東亞李國寶、長實李澤鉅、恒地李兆基、新地郭炳江、英皇楊受成、李鵬飛、議員方剛、林健鋒……真係排名不分先後左右中間呀。<br>同狼英坐埋一枱嘅有梁愛詩、馮國經、呂志和等人。李澤鉅嗰圍，就有霍建寧、霍建寧個「賓架女婿」Matthew Koder、田北俊、陳國強等。座位表都要政治正確，楚河漢界，肥馬認真識撈。<br>現場咁多傳媒採訪，肥馬一於請咗前主播繆美詩同教育局前局長孫公個前新聞秘書Timothy招呼傳媒。<br></p><p>李八方<br>mailto:pf_lee@appledaily.com</p><p>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24  </p></body></html>