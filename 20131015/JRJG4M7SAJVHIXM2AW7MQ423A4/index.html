<html><header><meta charset="utf-8"><title>隔牆有耳：港鐵加價　社記「19」「689」抗議 - 李八方</title></header><body><h1>隔牆有耳：<br>港鐵加價　社記「19」「689」抗議 - 李八方</h1><p>喺邊度跌倒，就喺邊度起番身。兩年前，社民連成員喺港鐵競步賽度搶咪抗議，搞到俾律政司落案起訴；噚日又到咗一年一度嘅港鐵競步賽，社民連成員再接再厲，再次示威，抗議港鐵加價。今次佢哋冇上台搶咪，但係警察都好緊張，組成人鏈唔畀示威者衝出跑道。其實要抗議，都唔係一味只靠衝撞嘅，好似兩位社記老頑童林森成同阿牛咁，佢哋一個着咗件19號波衫，另一個就着件689號出場。兩組數字有乜玄機？well，畫公仔唔使畫到出腸啦，吓嘛。唔知狼英睇到，會有乜諗法？會唔會叫運房局局長張炳良交個報告畀佢呢？<br>林伯都算抵死，遊行過後，仲專登上載咗呢張合照上facebook，叫網友「Give me like」，呃like呃到出晒面！</p><p>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24  </p></body></html>