<html><header><meta charset="utf-8"><title>異動空間：鞋王信星勁超值 - 魏力</title></header><body><h1>異動空間：鞋王信星勁超值 - 魏力</h1><p>假如你是上市公司老闆，隻股票值10蚊，家陣trade緊8蚊，你會回購嗎？相信機會不大，因為股價唔夠殘；如果個價係5蚊呢？咁就抵玩得多了，因為以低價註銷股票，減少發行股數，對股東最有利。<br>信星集團（1170）今年來爆升7成，最新做1.77元，而公司上月連續多日以1.65元回購，即係話：在管理層眼中，1.65元仲係殘！按此推論，隻股仲有排去，加上9月底係半年結，當然係知道條數掂才會放膽回購，反映盈喜機會甚高，隨時更會增派股息！<br>信星主攻鞋履OEM業務，大客包括New Balance、Skechers、Clarks、Rockport等，可謂包攬便服鞋市場，佔收入54%；BB鞋則佔營業額39%，提供穩健收入來源。強國生產成本高都冇有怕，信星已經快人一步轉移陣地，目前近半生產線已位於柬埔寨及越南，帶動毛利率升2.2個百分點，至16.5%，截至3月底止全年，純利飆升72%，現價股息率5.7厘，吸引到暈！<br>齋睇下半年，信星勁賺5,500萬銀，較上半年勁增1.4倍，只要今年上半年同樣賺番5,500萬，已夠發盈喜有餘，保守估計全年有望賺1.2億銀，按年增長28%。過去3個月，股價沿20日線而上，走勢靚絕，現價買睇升五成，可見2.65元。<br><br>魏力<br> http://www.facebook.com/2012jason </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>