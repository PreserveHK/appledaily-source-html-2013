<html><header><meta charset="utf-8"><title>特務「A發」插SIM　手機掛喺耳</title></header><body><h1>特務「A發」插SIM　手機掛喺耳</h1><p>自從看過《國產凌凌漆》，手機界便出現一堆「估你唔到」的產品，外形新奇有趣，部份仲好實用㖭！像內地牌子AIEK，推出既係藍芽耳機，又有電話功能的「A發」（A8），側邊可插SIM卡之餘，還提供切換專用鍵，三秒即由耳筒變電話，$680玩齊兩味，唔會攞你命三千！<br>記者：陳國輝<br>攝影：陳盛臣<br>模特兒：Becky@Portamento People</p><p>三秒切換耳筒　力挑NFC</p><p>話明特務手機，齋睇外形，你肯定估唔到佢係乜東東！正如星爺在電影都話：「佢表面上係一隻鞋，但其實係風筒先真。」AIEK A8都唔執輸，佢外表雖然係一款掛耳式藍芽耳機，但更重要的是佢仲提供電話功能！迷你機身唔夠100g，輕鬆自在掛喺耳仔，已經夠厲害；勢估唔到，機身印住0至9數目字，居然係用得嗰種！按鍵上還顯示輸入法筆畫，可以打中英文字，寫訊息；而更值得留意，Keypad下方提供了「Bluetooth」專用鍵，你只要㩒實三秒，就可以將耳機切換成電話功能，現場試用過，無論變身做普通無線耳機，又或者變番做電話，都唔使入設定畫面慢慢揀，而且通話表現亦好穩定，未試過斷線；論方便程度，隨時媲美一拍即連接的NFC㗎！</p><p>激細屏幕　顯示三行訊息</p><p>可能你會諗，咁細部手機，功能應該有限啦！無錯，A8的確唔似幾千蚊高階機般，玩巨型輕觸屏、內置高像素相機和Android系統，畀你單撈Apps；但不足100g重量下，能夠提供一個細於0.5吋的迷你屏幕，更內置手機鈴聲、聯絡人資料，並可一次過顯示三行中文字訊息，有齊晒入門機應有功能，用途上可謂交足功課！<br>佢係咪現時最輕、最細部的手機？並不敢妄斷，但能夠把藍芽耳機融入手機之中，論創意，一定爆燈；此外，佢亦好適合駕車人士，或機不離手的玩家使用，之不過數字鍵勁細，唔練番一排，好易㩒錯電話囉！</p><p>AIEK A8 $680</p><p>制式：GSM雙頻<br>主要功能：一鍵切換藍芽耳機或手機、單色顯示屏、收發訊息<br>顏色：黑、白<br><br>查詢：囍（2394 0077）</p><p>最強特務！配4,100萬像針孔鏡</p><p>如果你嫌A8功能唔夠勁，連最基本的偷拍鏡頭都無，咁就要考慮真正的高科技特務產品！<br>瑞士出鐘錶一向出名，但今次唔玩金撈，轉移發表特務手錶CROSSBOW。錶殼採用鈦合金，錶面更選用藍寶石製造！最特別係12點位置的突起部份，設置4,100萬像素蔡司鏡頭，高清拍片，超細緻照片就唔在講，還兼容Android、iOS甚至Windows三大平台手機齊齊用，仲支援WiFi、NFC以及GPS等高階機功能。如果想平試智能手錶，不妨考慮Hyundai的出品，先達價約$1,000。</p><p>足本收睇《亂噏24》x 甄子丹；天后潮媽陳慧琳接力登場 ！<br>周一至周五《亂噏24》預埋你： http://bit.ly/appletalk24 <br></p></body></html>