<html><header><meta charset="utf-8"><title>菲律賓軟皮蛇 - 左丁山</title></header><body><h1>菲律賓軟皮蛇 - 左丁山</h1><p>菲律賓曾經長期係西班牙殖民地，今天不少菲律賓富豪家族仍是西班牙後裔，例如Makati地主Ayala家族，西班牙裔富豪係菲律賓嘅豪門世家，二次大戰後興起嘅家族，絕大部份係中國移民，其中又以福建人最多，在菲律賓華人商界，識講福建話方便過講英文。<br>聽當地老華僑講過，菲律賓在二次大戰前後，受過美國人管治，加上西班牙遺風，曾經係一個民主富裕，人民熱情開朗，教育程度高嘅國家，最弊係馬可斯在1965年上台後，因馬可斯貪權貪財，培養自己人利益團體，養成自己友主義（cronyism），甚至破壞民主選舉制度，在1969年大肆買票，挪用財政部花錢為自己助選，結果成功連任，在1970年發動大學生及人民大搞反美國帝國主義，然後藉機宣佈國家陷入危機及政變威脅，實施軍法管制，以對抗伊斯蘭叛徒及共產黨（這裏有一條方程式的，先發動天真大學生反殖反美，得人民上街支持後就踢走大學生，宣稱受到叛亂及共黨威脅，為了國家安全，實施軍事戒嚴法，大學生若再上街就會被捕，被鎮壓），於是解散國會，關閉媒體，圍捕反對派及昔日盟友，成為獨裁者。<br>如此奸險小人統治菲國二十年（1965-86），直至阿基諾二世被暗殺，菲律賓發生人民革命為止，馬可斯任內二十年，經濟增長可觀，菲律賓係香港人熱門旅遊地點，外資銀行雲集馬卡蒂，但另一方面，政府濫權，貪污無度，由上至下嘅道德風氣大壞，蠱惑仔當道，正是貪開就貪，朝綱不振了，睇吓現任總統阿基諾三世嗰相，就知道佢唔係一個可以扭轉頹風嘅大人物，似足軟皮蛇，怎奈他何？一位東南亞富商係福建人，曾以為有語言鄉親優勢，二十幾年前就大舉進軍菲律賓投資於金融房地產旅遊，點知頭頭碰着黑，始終搵唔到銀，結果仲激氣無數，浪費寶貴時間，約十年前佢卒之舉手投降，將所有菲律賓生意賤賣咗俾親信夥計，夥計接手幾年，又係落荒而逃，夥計對左丁山講過：「過江龍在菲律賓做生意一定會俾地頭蟲及軟皮蛇陰死吸乾，淨係與政府機關打交道已經可以氣絕身亡！」</p></body></html>