<html><header><meta charset="utf-8"><title>隔牆有耳：<br>網民發起　買飯飛　贈長者 - 李八方</title></header><body><h1>隔牆有耳：<br>網民發起　買飯飛　贈長者 - 李八方</h1><p>香港好多老人家生活困苦，三餐不繼。一班有心人搞咗個「區區有飯開」行動，搵小店幫手寫飯飛，善長可以買一叠再免費派畀老人家。有心人話政府政策幫唔到老人家，惟有民間自發，希望全港18區都有市民響應，孝敬基層長者之餘，又幫小店繼續生存，一舉兩得。<br>呢個行動概念源自深水埗北河燒臘飯店（上圖），有心人之後陸續搵到其他細餐廳手寫飯飛，善長一般會買十幾廿張，派畀區內拾荒者、露宿者或者擺地攤嘅老人家。飯飛係劃一價錢，例如每張賣25蚊。老人家拎住張飛入去當現金券用，再補番飯錢差價。<br>目前除咗深水埗北河燒臘外，新蒲崗合利餐廳、觀塘嘉樂美食、長沙灣美園粉麵都有飯飛賣。有心人幫餐廳影相擺上網，希望帶頭示範，鼓勵全民參與，遍地開花。各區市民不妨都發掘下區內平靚正良心小店，敲門向老闆介紹呢個飯飛計劃，再自掏腰包買一叠，派畀區內有需要嘅老人家。</p></body></html>