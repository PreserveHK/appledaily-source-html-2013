<html><header><meta charset="utf-8"><title>有電子無私隱 - 左丁山</title></header><body><h1>有電子無私隱 - 左丁山</h1><p>在家睇電視電影，當然係舊戲，上星期睇到一套Will Smith主演嘅「國家敵人」，講美國國家安全局NSA係奸角，迫害男主角，全天候監控竊聽佢嘅一舉一動，完全掌握佢一家人之日常行為及談話，直至男主角遇上一位前CIA厲害角色真赫曼為止。左丁山係科技盲之流，對NSA呢個國家機器嘅電子入侵能力之大，半信半疑，點知前幾日就睇到南韓有電台、電視台、銀行嘅電腦網絡可以同時癱瘓嘅現實新聞，冇法子唔驚一驚。我地普通人簡直毫無私隱，啲IT專家根本完全可以利用我地全面性、吸毒性咁樣倚賴智能電話、平板電腦、桌上電腦、上網嘅最大弱點，隨意拿取我地嘅所謂秘密，只有儍瓜先會相信，香港私隱專員會保護你我嘅私隱。<br>呢日午飯時間，股票名嘴Ｌ講起電腦私隱，話佢幾個月前已刪除大批資料，放落電腦垃圾桶之後再delete，以為可以永久性刪除，點知後來發覺無意中刪除咗十多份頗有用資料，又唔知點至可以recover，於是請教一位IT老友，老友記義務去佢屋企對住部電腦搞咗一個小時，竟然從已刪除資料中搵番佢已經忘記了嘅陳年舊照片。分析Ｌ為之大吃一驚：「我以為呢啲嘢已經消失晒，點解會浮現番出嚟？」IT專家向佢解釋，所謂刪除，其實係硬碟內嘅系統將一啲資料標記為「無用」而已，要舊資料真正消失嘅一個方法係不斷下載資料，將硬碟記憶體用到滿瀉，將啲「無用資料」擠出（crowding out），譬如丟掉舊電腦之前，可以下載幾十套電影，然後delete，將以前刪除咗嘅舊資料真正「擠出硬碟」，另一位分析師Ｗ話：「唔係話可以reformat過就得嘅咩？」IT專家話：「如有人針對你，譬如識得data forensics技術之人，可以從電腦嘅PC板再度recover資料，如要應付此極端情況，最好reformat之後再用鐵鎚敲打硬碟與底盤，徹底毀滅之。你地換電話由iPhone4換部iPhone5，將i4拎去先達賣，唔好以為識得搵番些少銀両，我可以將你地部舊電話內裏嘅資料全部還原！有咗i5後，將部i4踩兩腳然後掉咗佢！」左丁山聽到為之一驚，一部舊電腦本欲為咗環保理由俾人回收重用，依家要整爛佢做電子垃圾咯！</p></body></html>