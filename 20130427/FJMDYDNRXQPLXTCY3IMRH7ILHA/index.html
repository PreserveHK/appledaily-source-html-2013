<html><header><meta charset="utf-8"><title>雜誌進化論1：100毛×100問</title></header><body><h1>雜誌進化論1：100毛×100問</h1><p>香港沒幾本雜誌，多的是周刊，面目模糊不知邊本打邊本。<br>也許忍夠了，有人開始打破悶局。《陽光時務週刊》以「夢熊告白」創造了斷市小神話；3月《100毛》面世，走勢凌厲到每次去便利店「嘟」雜誌，阿姐都問我：「今日咩事咁多人買呢本嘢？」<br>提起「呢本嘢」，普遍反應有二，一種久旱逢甘露，另一種是一堆問號：搞咩㗎？有乜好睇啫？數字最客觀：《100毛》印數9萬本、平均賣出八成。傳統傳媒，天天千方百計搶客搶廣告，《100毛》不擔心這些──因為根本冇乜，又反正靠銷量都做得住。<br>商業人，可以冠冕堂皇地分析《100毛》如何開出「藍海」商機無限──且慢，想發達就去炒股票啦，辦雜誌這回事，講到尾，最基本，不就是，想有人睇有人鍾意嗎？<br>《100毛》教給我們的，既新，其實又好鬼老土。<br><br>記者：劉嘉蕙<br><br>攝影：潘志恆</p><p>簡介</p><p>《100毛》，英文名《100 Most》，售價$10（即100毛），每周搜羅100條最受注目話題，宣傳口號「看得完剛剛好」，2013年3月推出第一期。幕後班底是《黑紙》的陳強、林日曦及阿Bu。</p><p>1.未決定叫《100毛》前，諗過咩名？<br>好核突喎，譬如，《10×10》。</p><p>2.點解要睇《100毛》？<br>想笑。<br><br>3.點解唔睇？<br>冇幽默感的人就唔睇，睇唔明。<br><br>4.最想約到邊個影封面？<br>四大天王，雜誌target八十後，九十年代代表人物就係四大天王。<br><br>5.創刊號賣了幾多？<br>8萬。𠵱家印9萬，仲加緊。<br><br>6.上期幾時截稿？<br>星期三朝早凌晨3點。<br><br>7.邊本雜誌係假想敵？<br>冇。<br><br>8.100毛同facebook有何分別？<br>facebook好睇好多。<br><br>9.加價會否加毛？<br>唔會，因為《蘋果》加價都好似冇乜加內容。<br><br>10.賣到十蚊，仲薄過份《新報》，想點？<br>介紹字典畀你睇吖不如，好抵，咁想睇字去睇字典。<br><br>11.一星期上幾多次高登？<br>好耐冇。講真，𠵱家高登唔係上高登先睇到，有時睇《蘋果》都睇緊高登。<br><br>12.蔣麗芸定陳淨心？<br>陳淨心，因為產生的幽默感比較多啲。<br><br>13.陳靜定陳淨心？<br>本身陳淨心，但陳靜最近「多謝高登先」又扳回一城，都係以好笑為準則。<br><br>14.會唔會空肚食早餐？<br>好難答，因為左手又係肉，手掌又係肉。<br><br>15.你估《100毛》第幾期會摺書？<br>認真答的話，隨時可能下一本。<br><br>16.每星期點嘔《100毛》出嚟？<br>其實唔難。<br><br>17.《100毛》精神係？<br>呢個真係有答案：短、港、笑。<br><br>18.《100毛》同電單車有咩分別？<br>多啲人受惠。<br><br>19.《100毛》同高登有咩分別？<br>有少少。《100毛》的幽默感希望盡量係正面、唔傷害人，盡量啦（強調）。高登就無定向。<br><br>20.對上一本買嘅雜誌係邊本？<br>陳：壹週刊。<br>林：冇買雜誌。<br><br>21.市面上邊本雜誌你覺得出嚟嘥紙？<br>所有賣唔完的雜誌，包括我哋。其實一出雜誌就係浪費紙，因為冇可能有一個方法係百分百賣得完，總有可能流落去粉嶺某一條村賣唔去，或者皺咗少少有人唔鍾意。<br><br>22.人生睇過最好睇一本雜誌是？<br>陳強：初中時候的《Yes》。<br>林：諗唔到，唔啱睇。<br><br>23.《100毛》有乜嘢員工福利？<br>可以惡過老細，鬧老細。有冇員工鬧過黎智英？（唔知喎）有冇見過喺佢面前鬧？我哋員工就可以喺老細面前鬧。<br><br>24.最近犯過甚麼低級錯誤？<br>錯別字都好低級。<br><br>25.邊期最唔好賣？<br>懷疑係第一期，我哋冇實際數字，但一路升緊。<br><br>26.最好賣呢？<br>懷疑係王菀之偽文青嗰期。<br><br>27.所以其實賺到錢？<br>唔係點請人？<br><br>28.講，有冇抄嘢？<br>形式可以係抄，圖表形式就係Excel，內容就冇。好似第一期Candy Crush統計資料，佢哋官網有晒，我哋後創作就係點寫得好睇好笑，類似報道式，咁唔可以定義為抄。<br><br>29.可否找陳淨心影封面。<br>掹少少。佢本身已經太好笑，點好笑得過佢？<br><br>30.阿Bu離開商台同《100毛》有冇關係？<br>Bu：有關係。<br>陳、林：唔好喊，男人嚟！<br><br>31.呢件事可否爆少少內幕嚟聽吓？<br>Bu：呢邊需要我，大過嗰邊需要我（下刪300字）其實商台我做咗7、8年，要離開一個地方，係好難……呢兩年我個人成熟咗，都好理性啦，講到尾好似生意咁，你覺得我價值係咁多，我覺得係咁多，冇話啱定唔啱嘅。（下刪300字）<br><br>32.比較介意「唔有型」定「唔好笑」？<br>唔好笑，好唔型㗎喎《100毛》。<br><br>33.邊條毛完全唔想俾人知出過？<br>點解會有？<br><br>34.鼻毛、眼睫毛定汗毛？<br>汗毛，青春。<br><br>35.有冇一刻覺得攞苦嚟辛？<br>冇，越辛苦越過癮。<br><br>36.邊個欄目最花時間？<br>一定係專題，要一次過10條咁做，又要影封面。如果唔計專題，可能係專欄，要追人交稿。</p><p>37.邊個專欄作家最遲交稿？<br>農夫。</p><p>38.最早呢？<br>黃興桂，因為係阿Bu筆錄。<br><br>39.搵過邊個寫《100毛》，但佢冇應承？<br>杜汶澤。<br><br>40.叫《100毛》所以賣10蚊？<br>接近同時出現。一度橋，想話有一百嚿嘢，第二秒就話不如叫《100毛》，跟住就有人話咁咪啱啱好十蚊，然後話改個英文Most，再最後食個意思，總共有五個steps。<br><br>41.有人覺得你本書冇內容，你覺得呢？<br>佢哋冇幽默感。<br><br>42.低俗定膚淺？<br>低俗，同膚淺囉。<br><br>43.點解仲要出《黑紙》？<br>《100毛》同《黑紙》係兩個性格，好似一個人有好多性格，《黑紙》認真啲，《100毛》輕鬆啲。<br><br>44.點解係星期四出版？<br>想星期六日盡量唔返工，所以星期一、二趕埋佢，星期四出啱啱好。<br><br>45.俾人話得最應係邊句？<br>出得唔夠密，啲人成日話，兩粒鐘睇完，又要等一個禮拜。<br><br>46.facebook好多人讚你哋，最鍾意邊句？<br>喺地鐵巴士同office忍唔住笑出聲，俾人歧視。<br><br>47.係特登咁薄定係冇廣告？<br>特登薄同埋都唔夠廣告，我哋唔介意多廣告，但都會係薄。<br><br>48.頁數都唔印會唔會求其咗少少。<br>已經有毛數，就唔需要有頁數。<br>陳：𠵱家第幾條呀我想問。<br><br>49.最想出現咩廣告？<br>其他雜誌的廣告。<br><br>50.《100毛》是偽文青嗎？<br>有時係有時唔係。<br><br>51.香港邊個人最需要睇《100毛》？<br>可能係陳淨心，佢好笑，但佢永遠唔笑，好chok㗎佢，好想見到佢笑。<br><br>52.乜嘢為之生活潮流？<br>多人關注就係潮流，有共鳴。<br><br>53.《蘋果日報》算唔算生活潮流？<br>算，生活潮流尖啄報紙。<br><br>54.本本雜誌都送禮物，點解唔送禮物？<br>平時雜誌送嘅都係廣告，有廣告咪有囉。<br><br>55.如果出禮物，會係乜？<br>呢個我哋諗過，送口罩，因為H7N9，上面會有個笑容，等你咁慘情況下都可以笑住。<br><br>56.點解揀呢班專欄作家？<br>一來紅，二來阿Bu手機內得呢啲電話。專欄佢負責。<br><br>57.訪問完會做乜？<br>我哋去訪問人。<br><br>58.100毛個毛的量詞是？<br>條。<br><br>59.員工年紀最大幾歲？<br>32。<br><br>60.最細？<br>24。</p><p>61.畀你係黎智英，呢個「毛聞」最想做乜？<br>《100毛》都可以進軍台灣，幫我哋拓展台灣市場，橫掂佢又要返去做，本身又唔想做，咁悶就搵啲新嘢搞吓，搵幾個𡃁仔畀佢玩吓。<br><br>62.有人想搞類似《100毛》的雜誌，你會同佢講……？<br>不如搞另一樣。</p><p>63.叫《100毛》係咪想扮鹹書？<br>冇諗過。<br><br>64.呢張相點解釋呢？<br>係讀者去日本，影張相send過嚟。你當真？</p><p>65.每次截稿會太多毛定唔夠毛？<br>啱啱好。<br><br>66.毛孟靜同《100毛》有乜關係?<br>都幾好笑。<br><br>67.咁毛澤東呢？<br>……（25秒）都係為人民服務呀？<br><br>68.如果冇咗互聯網，仲會有咁多毛嗎？<br>直頭冇埋我哋。<br><br>69.點解Hello Kitty冇嘴？<br>唔想畀人知佢笑緊。<br><br>70.如果要揀一隻動物做下期封面，會揀邊種動物？<br>曱甴，香港好多。</p><p>71.老老實實《100毛》都係叫啲𡃁寫，你哋三個寫好少咋嘛？<br>都有三份一至過半係我哋寫。<br><br>72.我的字體值幾多分？<br>零分，因為個個一樣。<br><br>73.今日點解咁着？<br>因為上星期四都係咁着，我哋冇乜衫。<br><br>74.點解外判廣告？<br>我哋唔識做，最渣，同客唔啱傾。<br><br>75.諗過幾多次拆檔？<br>冇，拆就拆唔使諗。<br><br>76.幾時先唔再用Excel style做圖表？<br>直至Excel沒落為止。<br><br>77.江湖傳聞話《黑紙》條橋韓國一早有人做喎，係咪抄橋？<br>認咗佢啦。絕對係錯。呢個傳聞我哋都聽過，仲特登上網挖本嘢嚟睇，其實我哋早過佢出。<br><br>78.覺得《100毛》值幾多分？<br>你答吖不如。<br><br>79.一百條兩百字短文，上網大把你睇，點解印雜誌？<br>因為想要本土性，你見facebook成日share文，都冇香港版，我哋想做嘅係本土嘢，要香港人先明我哋就開心。<br><br>80.Before/After啲妝前妝後人點搵番嚟？<br>要問美術部華哥，美術部華哥最著名係乜你知唔知，唔係做美術，係多女。我哋試過要求登男仔，佢好唔開心，差啲辭職，惟有轉番女仔。</p><p>81.《黑紙》同《100毛》是但摺埋一樣，會係邊樣先？<br>《100毛》。等如你問TVB摺埋翡翠台定收費台。又，如果連一張紙都頂唔住，cut咗都冇意思。<br><br>82.如果賣過十萬本，會着三點式定濕吻？<br>三點式，因為我哋三點式每人露一點。<br><br>83.有冇同阿爸阿媽解釋你做緊乜嘢雜誌？<br>阿爸阿媽好支持，但係睇唔明。<br><br>84.盤數𠵱家點？<br>唔蝕。<br><br>85.有錢可以大手請人？<br>請人係因為佢哋叫救命，我哋好聽員工話。咁落去好員工粹，去到一個位就會強權，𠵱家就忍一忍先。<br><br>86.用一樣電器形容《100毛》。<br>電氈，夠薄。<br><br>87.一個人拎住十蚊，說服佢買《100毛》，而唔買有三蚊找嘅《蘋果》。<br>《蘋果》網上有得睇晒，我哋唔會放上網㗎。<br><br>88.《100毛》目標讀者係？<br>八十後，延伸出去七十後九十後，順便掃埋四十五十六十後，總之係心境年輕嘅人。<br><br>89.如果《100毛》摺埋，最大可能係甚麼因素？<br>方便袋落袋。<br><br>90.Sorry我係指另一種摺埋。<br>估唔到你咁認真，香港太開心咪唔使我哋搞。</p><p>91.見你哋請人要求「好中文」，何謂「好中文」。<br>真係好基本，錯別字盡量少，寫出嚟盡量有人明已經係好中文。<br><br>92.Byline都唔落，得罪人唔認數？<br>我哋係集體問責制，寫完擺上一個server，撈亂改，改到好先出街，唔係一個人負責。<br><br>93.接到杜蕾斯廣告的第一個反應係？<br>點解要咁在乎。<br><br>94.啲人如果睇死《100毛》，會係乜嘢原因？<br>佢老。<br><br>95.睇《100毛》最適合配甚麼背景音樂？<br>徐小鳳《喜氣洋洋》。</p><p>96.跟住「一周一條發達橋」去發達的人係？發達囉！心靈富足！</p><p>97.最喜愛的叮噹法寶是甚麼？<br>隨意門。<br><br>98.以上97題邊條最唔想答？<br>可能阿Bu答你。<br><br>99.覺得有乜問題我應該問而未問？<br>你應該一開始問，我哋預咗幾多時間嚟做呢個訪問。<br><br>100.畀你問第101條，你問乜？<br>請唔請人？</p></body></html>