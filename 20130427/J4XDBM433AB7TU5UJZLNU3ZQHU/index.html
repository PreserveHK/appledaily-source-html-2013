<html><header><meta charset="utf-8"><title>我主場：馬天佑爭氣80後</title></header><body><h1>我主場：馬天佑爭氣80後</h1><p>80後被標籤為沒責任心、叛逆、慵懶、自我（下刪三千字……）。年僅24歲的新晉造型師馬天佑，為80後大平反，他去年從英國學成回港成立製作公司，短短一年，styling portfolio儲起周迅、鄭秀文與蔡卓妍等紅星，成為本地時裝界新勢力。這顆80後新星寄語新生代要平心靜氣地接受批評，舒服及享受地完成每一件事，與80後共勉之。<br>撰文：林嘉慈</p><p>馬天佑是嘻哈搞笑的80後𡃁仔，骨子裏對工作充滿熱誠，去年於London College of Fashion大學畢業，回港開設Fame Glory製作公司，多得讀書時期在英皇、東亞及台灣金牌大風做免費暑期工，帶來極速回報，他說：「識到好多人，冇收錢，啲人覺得呢個𡃁仔真心學嘢，有四分一人搵番我做形象。」工作規模漸大，先為蔡卓妍、吳雨霏與關心妍搞唱片造型，還任今屆金像獎場刊的美術指導，接觸名旦周迅。他說：「最易造型係周迅，冇阿姐款，拍戲唔同啲，唔跟相機去，有自己tempo等你去捉。」誰最難搞？他猶豫說：「關心妍，佢太好控制，好想變到唔似佢，佢搵我嘅目的係將自己洗走。佢永遠都好chok，人哋覺得佢冇神等於寸，其實佢只係唔focus，佢成日好ready見人，唔發現放鬆先有型。」</p><p>挑戰七宗罪</p><p>馬天佑最近為何超瓊公關公司拍攝25周年慈善照，改造何超蓮、何超盈與潘楚穎等12位名人，帶超盈回迷幻銅鑼灣舊地拍攝，別具爭議性，他雀躍地說：「正囉！唔去嗰度去邊影？去嗰度話畀人知事實係點。」<br>大膽是馬天佑的標記，為證明任何事都有可能，他挑戰推出小說《七宗罪》：「朋友畢業後唔係做自己鍾意嘅嘢，呢一年好多人話我好幸福，我想set個例子，表達乜都唔係冇可能。我上出版社敲門，好多都話趕唔到今年書展耍走我，最後有間肯出。」新書關於購物，七宗罪包括懶惰、貪婪及貪食等，文字由編輯代勞，他負責拍攝陳法拉與文詠珊（Janice Man）等，被他喻為最難搞的關心妍亦有份：「關心妍表現妒忌，有人問佢係咪妒忌拎唔到獎？佢唔係，係妒忌有歌手可以唔行台宣傳。」</p><p>鼓勵生力軍</p><p>馬天佑上月首次任微電影美指，還準備擴充公司，他說：「影嘅每樣嘢畀多啲人睇到。」其實他並不簡單，旨在做年代代表，他說：「以前有夏永康，導演界後生嘅有彭浩翔，廿幾歲冇人。」</p><p>80後不是一面倒只有負面，至少馬天佑不是，他眼中的80後是怎樣？他說：「見工見過好多唔知自己做乜，個腦空白，唔識實行鍾意嘅嘢。」他寄語生力軍說：「接受俾人踩，俾人藐，前輩會諗：死𡃁仔得唔得㗎？要平心靜氣咁take，呢個年紀係咁，要識得點對人講嘢。佢哋唔識舒服去做嘢，我每次收工好似party完咗咁開心，要保持到40歲都係咁。」</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>