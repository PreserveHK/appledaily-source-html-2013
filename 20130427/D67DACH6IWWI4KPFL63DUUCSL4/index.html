<html><header><meta charset="utf-8"><title>有話兒：伍詠薇奸到便秘</title></header><body><h1>有話兒：伍詠薇奸到便秘</h1><p>因為心中有團火，伍詠薇自薦演無綫新劇《金枝慾孽貳》，硬撼兩屆視后鄧萃雯。不為獎也不為榮譽，純為自我挑戰，不過面對強勁對手，伍姑娘確有笠水（即驚青）嚇到腳震兼便秘的時候，惟有將勤補拙，至於有否想過要以獎項來印證自己的努力？伍姑娘得到好友袁詠儀鬧醒，知道切勿中計！<br>撰文：羅美倫<br></p><p>近日播出的無綫劇集《金枝慾孽貳》女主角人面全非，伍詠薇憑着一團火單挑鄧萃雯，試圖以淳太妃這個造謠生事的大奸角留名，會不會感到壓力？伍姑娘說：「諗太多未發生嘅嘢就係畀壓力自己，做好自己部份至係首要，《金枝貳》同《金枝》係有關係，不過人物唔同，所以冇包袱去演、去唱主題曲，有團火多過有包袱！」</p><p>初遇雯女腳震</p><p>為了演好角色的陰沉，性格開朗的伍姑娘將自己的性格調低，又參考不同年代、不同國籍的古代人物，她說：「我少做古裝，作為演員要全面，唔係淨係死補粉，出嚟感覺要真，啲花盤底鞋行到蝕咗，遇到石路起伏行法又唔同，惟有喺屋企揸住手巾仔係咁行，可能大家覺得出嚟冇乜嘢，人人都做到，但我蠢囉，一個小動作都要練！」<br>伍姑娘將勤補拙，皆因對手是兩屆視后鄧萃雯，她坦言：「開頭真係腳震㗎！第一次做咁重嘅古裝劇，自己未顧掂自己又有咁強嘅對手，開頭口都震晒，明明熟讀晒對白，開口就唔記得，同佢（雯女）對戲時，揸住劇本講乜都甩，佢眼神一瞄埋嚟，我已經唔記得下一句，左手將劇本攞起又放低，好似中風咁，緊張到控制唔到自己！雯女好壓場，我去到完全笠水。」正是遇強越強，將伍姑娘心中一團火燒得更旺。至於雯女透露拍攝時曾有抑鬱情緒，伍姑娘雖然沒有抑鬱，卻有其他問題：「我識處理情緒，永遠保持心情開朗工作，不過就有便秘！拍親戚其義嘅戲都去唔到洗手間幾日。」<br></p><p>靚靚當頭棒喝</p><p>對於自己的演出，伍姑娘坦言感到滿意，問到目標是否視后？她笑笑說：「獎係錦上添花，我係想嘅，但明白有制度、有遊戲規則，唔係跑第一就攞金牌。」最初接演《金枝貳》時，伍姑娘的確想過獎項這回事，尤其前幾年做無綫親生女時，也曾獲視后、最佳女配角提名，直至聽好友袁詠儀、張智霖一席話，她如當頭棒喝，夢醒心變寬：「以前咪陪坐囉，雖然曾經親生過，但發覺親唔親生唔重要，哪怕係奶媽湊大，有人可以喺大陸或台灣紅番轉頭，你嘅爆炸力係你，你得人哋就會求你，點解要求人呢？好開心兩年前同袁詠儀、張智霖傾偈，佢哋話唔好中呢啲計啦，一場遊戲，唔好玩拋手巾咁，人哋單一單眼你就以為條手巾喺你背後，玩你咋！嗰下醒咗，我好多謝佢哋。」<br>醒覺後的伍姑娘，明白到要對自己有信心，求人不如求己，亦毋須質疑自己的能力，她說：「攞唔到獎唔代表演得唔好，亦唔係由觀眾畀分，最重要係自己知自己付出有幾多。」<br>服裝：Lane Crawford<br>髮型：Nichol Yip of Hair<br>化妝：Jovy Yiu of Make Up Forever Academy</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>