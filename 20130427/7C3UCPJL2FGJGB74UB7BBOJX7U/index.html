<html><header><meta charset="utf-8"><title>馮仁昭四圍超：超儀唱好80年代 - 馮仁昭</title></header><body><h1>馮仁昭四圍超：超儀唱好80年代 - 馮仁昭</h1><p>何超儀去年底捲入「飯局事件」，搞到佢成為新聞人物，不過都無損佢喺音樂上發展，前晚佢喺中環舉行向八十年代樂壇巨星致敬音樂會，仲獲一班「飯友」力撐，佢喺現場更重新演繹梅艷芳、張國榮、陳百強和羅文嘅經典金曲。<br>為配合主題，超儀以80年代嘅造型上陣，就連一班支持佢嘅老友都大玩80年代look，當中徐濠縈、24味嘅阿傑、梁漢文夫婦、鄭希怡、杜如風、郭偉亮、葉佩雯、曾國祥及潘世亨等都有捧場。</p><p>揼霆鋒心口拍MV</p><p>超儀透露新MV將於6月推出，搵咗謝霆鋒公司做後期，佢話：「我揼佢心口，佢話兩兄弟冇計，我叫佢收平啲，唔好唔收錢。個MV拍足三日，轉咗20個妝，真係好辛苦，有日洗頭洗到凌晨5點，洗咗6次都洗唔到，最後惟有放棄。」至於近日傳出陳山聰和何超雲復合成功，超儀即話：「唔答，呢啲嘢唔答。」<br>撰文：馮仁昭</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>