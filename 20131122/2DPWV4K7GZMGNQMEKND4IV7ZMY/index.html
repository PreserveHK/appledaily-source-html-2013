<html><header><meta charset="utf-8"><title>咖喱牛腩：球王冇得唞殘晒 - 咖喱</title></header><body><h1>咖喱牛腩：球王冇得唞殘晒 - 咖喱</h1><p>上季玩完馬後炮，今季就做預言家，同大家一齊睇吓嚟緊周末有咩好睇。今周傾乜：玻璃腳美斯仲有冇貨交？<br><br>凡事太盡，緣份勢必早盡，美斯呢幾年去得太盡，後遺症開始出現：就係斷斷續續嘅傷患。如果巴塞教練團唔及早醒覺，一代球王隨時踢到殘。<br>美斯少年時代成日受傷，本身係玻璃底，直到哥迪奧拿上任巴塞教練後，佢先至突然變鐵人。喺哥帥嘅第一季，佢都錫住美斯，逢親國際賽期後嘅聯賽，哥帥都唔會搵美斯踢正選，只係畀佢打後備。但隨住美斯日漸成熟，加上佢喺球隊入面越來越重要，導致美斯越踢越多，休息就越來越少。<br>導火線係今年3月，美斯代表阿根廷去完玻利維亞高原作客踢足全場，4日後就返巴塞踢正選對切爾達；再過多3日，美斯隨隊作客巴黎聖日耳門，結果就喺呢場拉傷大腿；而呢3場比賽，阿根廷同巴塞全部贏唔到。小弟認為，美斯就好似一條拉行咗好耐嘅橡筋，大家見到佢拉極都未斷，就繼續拉。8日踢3場作客波，仲要去埋玻利維亞，真係球王都死。本來美斯呢條橡筋其實未斷住，只要佢安心養傷，就可以冇事；點知一星期後，巴塞話佢勉強好得番，雖然狀態唔掂，但都喺歐聯次回合對巴黎聖日耳門後備入替，結果一傷再傷！<br>根據外國統計網站資料，美斯喺2010年踢咗64場比賽、2011年踢70場、2012年踢69場。美斯已經連續幾年頻繁地比賽，有傷時又唔小心保養，以為做得幾年鐵人就可以做一世鐵人，但佢其實一直消磨緊自己嘅身體。文：咖喱</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24 </p></body></html>