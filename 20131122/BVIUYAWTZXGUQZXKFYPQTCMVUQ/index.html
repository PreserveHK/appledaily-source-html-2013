<html><header><meta charset="utf-8"><title>青雲古仔打冷懶理無綫救亡</title></header><body><h1>青雲古仔打冷<br>懶理無綫救亡</h1><p>【上環】兩位影帝劉青雲、張家輝前晚同古天樂，加埋電影公司老闆林小明去咗上環好多富豪同圈內人都幫襯嘅尚興潮州菜館消夜，佢哋一行10個人差不多10點到，食到間舖頭11點幾收工落晒閘先肯走，睇嚟一班人食得好開心。<br>古仔一馬當先行出嚟，已經電話不離手猛㩒，佢個司機好醒目急步上前幫老闆攞外套。而稍後步出帶住帽嘅家輝，就急步上前從後箍實古仔，不知幾老友，一班人都面紅紅，應該飲咗唔少酒。之後各人上番自己架七人車，臨上車前，青雲仲大大聲同各人講：「今晚見啦。」</p><p>家輝唔識花旦</p><p>其實之前呢班人啱啱去咗澳門出席完新戲《掃毒》首映，青雲、家輝同古仔都曾經係無綫當家小生，講到日前台慶俾網民發起熄電視行動同喺門外示威、撒溪錢，另外啲劇又係咁俾觀眾彈，佢哋會唔會返去拍劇救亡？家輝一聽到話：「呢條問題好啃。」古仔就話仲欠無綫一套劇，但一直冇時間拍。青雲落晒閘：「我冇欠，唔需要我，TVB咁多人。」家輝就笑話回味吓以前拍劇就好，𠵱家就唔好囉。<br>問到有乜嘢無綫花旦想合作，家輝衝口而出：「仲有咩？」老婆關詠荷囉？家輝話佢哋分開發展，再問，家輝𠵱𠵱哦哦都只係講到佘詩曼同蔡少芬，其他一個都唔多識，睇嚟無綫啲花旦要檢討吓。<br>採訪、攝影：魯萍、吳耀輝、黃曉程</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>