<html><header><meta charset="utf-8"><title>滙海探戈：歐美悶局　滙市困獸鬥 - 奇兵</title></header><body><h1>滙海探戈：<br>歐美悶局　滙市困獸鬥 - 奇兵</h1><p>道指本周升破萬六後，近日開始腳仔軟，未能更上層樓，反映大市今年累升逾兩成後，投資者越來越畏高，加上呢兩日又翻炒退市，個市自然窒步，估計缺乏新元素炒作下，年底前都係咁上下。<br>歐美金融市場近期處悶局，以美股為例，道指本周波幅僅得165點（截至周三），外匯市場亦係困獸鬥，幾隻主要貨幣都係窄幅上落。若要追尋刺激，呢期玩Bitcoin就肯定過足癮，事關呢隻虛擬貨幣近排炒到飛起，上個禮拜個價仲講緊300美元左右，點知禮拜日就升穿500美元，兩日後竟然炒到900美元，但唔夠幾粒鐘又掟返落502美元，上下波幅高逾四成，過去兩日仍喺400至700美元浮沉，啱晒啲炒友。</p><p>Bitcoin幾時爆冇人知</p><p>事實上，Bitcoin呢期咁出位，唔多唔少亦拜金融海嘯所賜，事關08年以來，歐美央行牽頭瘋狂放水救市，令到啲銀紙越來越唔見使，動搖市場對現有貨幣制度嘅信心，為虛擬貨幣帶來存在價值。<br>不過，正如股票一樣，就算有幾美好的故事主題，亦要天時地利人和配合，至可以令潛力發揮得淋漓盡致。以Bitcoin為例，雖然以發行量有限及難以偽造作為賣點，但虛擬貨幣畢竟是新事物，市場普遍仍有戒心，若非美國監管機構近日對其認受性予以肯定，加上強國人入市推波助瀾，個價未必會升得咁喪。由於Bitcoin今年尋升咗幾十倍，同幾年前比升幅更以千倍計，有分析擔心Bitcoin係三百幾年前荷蘭鬱金香泡沫狂潮嘅翻版，即係最終可能跌到渣到冇，但到底幾時至爆就真係天曉得。<br>正如上周所講，如果以主席伯南克嘅說話作準，儲局計劃年底啟動退市、年中停晒買債行動嘅退市方針從未變改，但市場往往根據儲局官員嘅言論進行炒作。以本周滙市為例，聯儲局周三公佈嘅上月會議紀錄顯示，若經濟情況許可，儲局仍傾向幾個月內開始縮減買債，令市場覺得少少意外，又再翻炒下月退市，美國10年期債息抽上2.8厘。</p><p>日圓未跌完　續睇103</p><p>雖然美元噚日升番少少，但兌各主要貨幣其實仍處於近期嘅橫行區間。歐元兌美元喺1.33至1.35上落，英鎊企係1.6至1.62美元之間。日圓就一如上周所料繼續偏軟，美元兌日圓逼近101，創四個月新高，短期應該仲有得去，維持睇103嘅目標。<br>另外，IMF唱淡澳元，話現價較合理水平高出約10%，加上內地製造業PMI數據欠佳，澳紐元本周表現相對失色，澳元低見92.56美仙，紐元險守82美仙，但呢啲位上個禮拜都見過。<br>值得貿意嘅係，如果儲局短期落實退市，黃金等以美元計價嘅商品應該仲有壓力，到時澳元可能面對更大壓力。<br><br>奇兵<br>本欄逢周五刊登</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24 </p></body></html>