<html><header><meta charset="utf-8"><title>2012風雲人物　王者無敵</title></header><body><h1>2012風雲人物　王者無敵</h1><p>本報娛樂版舉辦嘅2012娛圈十大風雲人物選舉，以飛吻同掟蕉嘅遊戲方式去決定邊位係Like爆同Dislike爆嘅風雲人物，經過近一個月收集香吻同香蕉，終於有咗結果。同之前我哋預測嘅大同小異，2012年由姓王（或黃）嘅玩晒，黃耀明、王維基登上Like爆榜；黃浩同王征就喺Dislike爆榜留名。</p><p>【Like爆組別】</p><p>黃耀明、何韻詩　32,393票</p><p>王維基　23,394票</p><p>PSY　22,451票</p><p>Like爆風雲人物係由黃耀明同何韻詩奪得，佢兩個為咗幫同志爭取權益連環出櫃，可惜梁振英啱啱發表嘅施政報告，對同志平權問題斷言無意諮詢，真係嘥心機。第二位係為港人爭取多一家免費電視台嘅王維基嘞，睇佢啲錢好似倒水咁倒都戥佢肉赤，希望政府快啲高抬貴手啦！嚟香港跳幾轉騎馬舞嘅PSY就得第三。</p><p>【Dislike爆組別】</p><p>黃　浩　51,157票</p><p>成　龍　46,961票</p><p>王　征　39,407票</p><p>至於Dislike爆風雲人物係由黃浩奪得，佢最近潛咗水，大家差啲唔記得咗佢同藝人飯局有關。年尾發功嘅成龍就拎第二，佢因為建議香港要限制遊行而犯眾憎。第三位就係亞視掌舵人王征，老老實實，有冇洗腦班安排畀佢進修吓呢？</p></body></html>