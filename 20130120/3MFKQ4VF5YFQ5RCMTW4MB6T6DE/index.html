<html><header><meta charset="utf-8"><title>娛圈360：眾望所歸<br>
梁振英路芙膺最膠男女歌手</title></header><body><h1>娛圈360：眾望所歸<br>
梁振英路芙膺最膠男女歌手</h1><p>【勁膠金曲頒獎禮】連王菀之嗰首被喻為靈堂招魂歌嘅《留白》都可以攞金曲金獎，相信香港樂壇頒獎禮已經好難再同公平兩個字掛鈎。不過本報娛樂版舉辦嘅另類樂壇頒獎禮——2012年度勁膠金曲頒獎禮，絕對係由讀者一人一票選出嚟，之不過攞到獎都可能要喊三聲囉！<br>撰文：蘇芬妮</p><p>最膠男歌手：梁振英</p><p>梁振英嘅語言偽術大家見識得多，估唔到佢嘅歌喉都一樣咁多人留意。雖然佢唔係職業歌手，但佢把聲實在太得人驚，尤其係全場得佢一支咪，唔啱beat真係好突兀。莊冬昕本來有首膠味濃郁嘅《怪叔叔跳古怪舞》，古怪舞佢洗晒腦，可惜都係唔夠梁生轟。</p><p>【最膠男歌手】</p><p>梁振英　1,734票<br>莊冬昕　1,300票<br>陳偉霆　1,068票<br>阮民安　706票<br>李家仁　470票</p><p>最膠女歌手：路芙</p><p>如果話王菀之嗰首《留白》係靈堂招魂歌，咁路芙呢首《中情局》就堪稱禮儀師之殯儀曲。路芙用講鬼故把聲讀住嚟唱，似朗誦多過唱歌，同一句高低起伏幾回，都唔知關唔關編曲事。其實當日新城頒獎禮派百幾個獎，我真心認為路芙會攞番一個半個㗎！</p><p>【最膠女歌手】</p><p>路　芙　1,646票<br>龍小菌　1,390票<br>梁佑嘉　1,377票<br>許　穎　554票<br>陳蕊蕊　311票</p><p>膠曲膠獎：《GIMME FIVE》亞視群星</p><p>亞視群星日日要上藝訓班，要熟讀亞視歷史，聽聞仲要考埋試，真係陰功。不過你哋付出嘅血淚同汗水係冇白費嘅，因為首台慶膠歌《GIMME FIVE》，以2,018票當選膠曲膠獎，一班連名都冇嘅歌手可以見報啦！咁難得，不如介紹首歌到底邊個唱（排名不分先後）：亢帥克、陳蕾、古卓文、譚杏藍、李麗珊同李創偉。抵你哋咁博命shout亞洲亞洲嘅！</p><p>【膠曲膠獎】</p><p>《GIMME FIVE》亞視群星　2,018票<br>《真心英雄》梁振英　1,361票<br>《怪叔叔跳古怪舞》莊冬昕　477票<br>《戀愛大過天》劉美君　414票<br>《Bye Bye Love》梁佑嘉　318票<br>《難忘時刻》環球群星　230票<br>《小明上廣州》（普通話版）李家仁　158票<br>《中情局》路芙　154票<br>《姐姐》李克勤　86票<br>《傷人舞》陳蕊蕊　65票</p><p>最膠唱片封套：《誰可聽我唱歌》龍小菌</p><p>當大家見到龍小菌一年四季都着住嗰件由頭包到落腳嘅神裝已經好熱，但買咗佢隻CD嘅fans應該更加火滾。成張唱片得黑、白、藍三色，完全冇任何設計，大概係想話畀歌迷聽，佢隻碟係實而不華，咁不如叫大家喺網上download啦，又何必要出碟呢？</p><p>【最膠唱片封套】</p><p>《誰可聽我唱歌》龍小菌　1,851票<br>《金牌10年精選系列》楊千嬅　1,198票<br>《ANGELA AU》區文詩　998票<br>《SHARCO KANG》亢帥克　895票<br>《misterdays》Mr.　339票</p></body></html>