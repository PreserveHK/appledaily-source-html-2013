<html><header><meta charset="utf-8"><title>周日趣BlogBlog：底牌盡露<br>CY，今次你瀨嘢！ - 股榮</title></header><body><h1>周日趣BlogBlog：底牌盡露<br>CY，今次你瀨嘢！ - 股榮</h1><p>梁振英「施政報告」冇料到，全城鬧爆，偏偏代表地產發展商利益的地產建設商會，由早前「發爛渣」變為「收貨」，上月底針對買家印花稅（BSD），強烈表達不滿、喊打喊殺，日前就鵪春咁嘅樣，聲言就算政府堅持，都唔會Take Action。</p><p>求過於供　發展商任開價</p><p>一個月間態度180度改變，純粹是利益大過損失，眼見CY無計可施、話知你五年後有新供應到，但起碼未來兩至三年，你吹我唔脹，你急我唔急，樓市供應我話晒事。新地（016）新盤月內慢慢搣，每次賣50件，由一開始試水溫劈價、到近期以貼市價賣，發覺就算冇大陸佬、生意一樣好。<br>狼英有句口頭禪，「成熟一項推一項」，但由上台至今逾半年時間，出牌毫無章法，亂咬亂叫，置安心原本「可租可賣」，但CY在9月宣佈只賣不租，七折價賣樓令人覺得好着數。政府接受認購前曾評估，有逾一萬人申請，超額逾10倍，結果是5萬人認購，超額44倍。<br>一項唔夠1000個單位嘅政府資助項目，令5萬名潛在買家浮面。這個數字對發展商有重大意義，事關未來三至四年可提供私樓單位只有6.7萬個，但單計家庭月入4萬元內的置安心潛在準買家，已佔四年間總供應的三分之二。就算冇「白表」客、豪俾15%BSD都唔緊要，單靠本地客，足以營造求過於供的場面，發展商有條件以市價兼溢價賣樓。<br>對發展商而言，政策是樓市最大不明朗因素，CY上周三的「拖政報告」，樓市措施主要針對中期及長期規劃，說白點，未來兩至三年內無法即時增加公私營房屋供應，只可依賴私人市場。<br>報告無疑令CY底牌露底，短期內政府在樓市基本無話事權，間接向發展商投降。CY可以加快審批預售樓花申請，但發展商嘆慢板，睇準CY死穴，你出BSD，我索性唔賣樓。恒生指數上周升見逾一年半新高，但地產分類指數已創08年2月的五年新高，地產股開派對狂升，擺明對CY辣招無動於衷。</p><p>出招混亂　樓價越壓越升</p><p>由上台至今，梁十招、BSD甚至延長SSD，樓市未曾降溫，反趨白熱化。上季整體樓價升5%，置安心位處的青衣區熱炒，青怡花園呎價單季升8%，美景花園更飆11%。<br>「上帝要你滅亡，必先讓你瘋狂」，股市如是，樓市亦如是。當連環破頂、反價封盤、凌晨買樓、凶宅照搶的新聞都令你不為所動之時，樓市或在不經意下勁冧。為子女攞表、睇樓、交表、畀首期，甚至供樓的父母，愛他等於害了他。<br><br>股榮</p></body></html>