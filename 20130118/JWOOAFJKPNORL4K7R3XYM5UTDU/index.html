<html><header><meta charset="utf-8"><title>投資的天空：半新股比較易炒 - 張士佳</title></header><body><h1>投資的天空：半新股比較易炒 - 張士佳</h1><p>過去幾日市場常出現急升急跌的情況，10分鐘前可以升勢磅礡，但不消一陣卻已經兩個世界。<br>正如先前所說，現階段要炒大市多是事倍功半，基本上每一次有勢都幾乎係陷阱，實在無法估計這種升唔上跌唔落的局面會玩到幾時。<br>個股的炒風因為市況拉鋸有輕微減退，不過新股明顯升溫，始終股票市場幾乎慘淡了一年半載，尤其新股更是一潭死水，令不少企業在定價上都不敢太進取，為投資者留下不少水位。</p><p>番兜阿里要看估值</p><p>筆者打開圖表，發覺最近半新股的炒法有不少相似之處，有興趣的讀者不妨去做多點功課。半新股勝在無蟹貨，當資金仍然活躍時，炒賣難度相對較低。<br>講開新股，市場傳聞阿里巴巴集團已聘請兩間投行安排年內於本港上市，相信不少投資者或會對此嗤之以鼻，去年才私有化，咁快又上過？筆者自己都聽唔少投資者在此股上輸錢。老實說，阿里巴巴當年上市前，馬雲已是赫赫有名的「大人物」，只係當時股市氣氛太熾熱，令不少人將此股短炒變長揸。不幸中招的，惟有當買了個教訓，並非每隻品牌響亮的股票，都可以談戀愛。至於今趟，若然阿里巴巴真的再上市，是否應該抽呢？雖然先前的經歷或令不少人卻步，但自己認為都要理性一點，最終還是看估值及市場需求。<br>談完股市，也想談談施政報告。CY冇再落重藥調控樓市，幾隻地產股紛創52周新高，社會自有不少批評聲音。筆者唔係「梁粉」，不過樓市問題是上任政府政策失誤遺留下來，時至今日，問題已非常嚴重，並唔係一時三刻解決到。又有太多既得利益團體，實在複雜至極。寄望政府始終唔實際，不要忘記自強不息，迎難而上才是香港人的核心價值，共勉之。</p><p>張士佳<br>元大寶來證券（香港）業務及商品發展總監<br>與曾卓鋒（元大寶來證券（香港）客戶經理）聯合執筆<br>（逢周三、五刊出）</p></body></html>