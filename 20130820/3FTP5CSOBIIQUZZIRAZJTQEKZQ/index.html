<html><header><meta charset="utf-8"><title>學習說話 - 左丁山</title></header><body><h1>學習說話 - 左丁山</h1><p>上星期講起美國一啲「搵工專家」建議學生在大學時修讀一科「戲劇」（Theatre），學習說話藝術及如何表現自己，為他日進入社會做準備，如果唔讀呢科，都要選修Public Speaking學習演說技巧。<br>呢日在藝術中心（Arts Centre）包兆龍畫廊參觀學生攝影，遇到新亞師妹魏綺珊，佢係主修新聞系嘅出名靚女主播，現在任職於鳳凰衞視，又在數碼廣播電台主持一個戲劇節目。見到佢就想起大學生在校應修讀「戲劇」，魏綺珊在校時就係戲劇發燒友，現時與友人合組「糊塗戲班」，經常登台演出，記得佢在2009年為新亞創校六十周年紀念登台演出，有一幕由佢獨白近五分鐘，全場觀眾聽到動容，如果人人都有佢一半嘅功力，對面試、演述、演講呢啲職場難關，一定輕鬆通過。諗諗吓，大學嘅EMBA課程應該搵魏綺珊呢類戲劇高手為學生開工作坊，為期一至兩日，啲EMBA一定得益匪淺。<br>並非人人都可以念對白念到魏綺珊咁一流嘅，退而思其次，在大學參加過辯論隊，或者上過「公開演講」Public Speaking嘅學生，亦大有裨益。肥仔Ｋ去美國讀社區學院之前，根本不知演述（presentation）為何物，但誤打誤撞之下，在學院修了一科Speech，一班得十零人，教師係美籍華人，每日要佢地逐個企起身發言幾分鐘，指導技術，改正發音，如何聚焦及擊中要害等等，一個學期下來，居然可以演講十幾分鐘噃，今天在香港搵到份工，經常代表公司向公眾及行家演述，都係靠把口搵食箒，佢係主修政治嘅，根本無人理會。<br>近年冒起嘅股壇名嘴涂國彬（新亞經濟2000年），上電視電台講股票，姑勿論是否一定估中走勢，佢嘅口才的確係幾好，隨時企起身都可以講番十幾分鐘，暢順之至，做節目可以一take過，問佢點樣練成這番工夫？佢話過去在新亞讀經濟分析時，已諗住做呢行，特登走去黎文卓、林超榮、阿寬等主辦嘅編劇訓練班學習，學寫劇本、笑話、旁述，又向佢地偷師，學足成年，於是依家一聲話開咪箒，佢嘅腦海已經編好「講股劇本」衝口而出，唔會食螺絲。唔怪得佢年前結婚，請埋林超榮上台致詞啦。</p></body></html>