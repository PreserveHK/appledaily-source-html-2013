<html><header><meta charset="utf-8"><title>搶試韓版G2　插卡喪聽靚歌</title></header><body><h1>搶試韓版G2　插卡喪聽靚歌</h1><p>發佈不久的LG G2，功能有幾勁？應該唔使多講！但講到實際表現，始終都要有部實機在手；韓版水貨剛剛抵港，Slim爆機身固然搶鏡，但有得用microSD卡加ROM喪聽歌，分分鐘比行版吸引，難怪專賣日韓手機的店舖負責人話，首批貨火速售罄！<br>記者：蘇家華　攝影：陳永威<br>模特兒：Carol@Pure Models</p><p>96GB內存無損靚聲</p><p>韓版雖支援最新LTE-A數據網絡，但香港區暫時未開通；相反機身內置繁中介面，相對是個好消息！大家都係將焦點放喺機背，皆因可支援最大64GB microSD卡（傳聞港版不設插卡功能），連同本身內置的32GB，即是共有96GB容量！雖然電量會比國際版的3,000mAh為低，只有2,610mAh，但可換電設計，加上跟機有三嚿電，除非長着機睇片，否則應該毋須帶尿袋出街。 <br>容量勁大，對鍾意聽歌的朋友肯定有着數，加上此機前所未有地支援24-bit/192kHz音訊解碼，若然用盡個ROM，約莫可儲約400多首WAV無損格式慢慢聽。試以日常用開的Sennheiser IE8直駁此機聽歌，最初擔心手機聽歌會不夠推，但細聽後發覺，擔心全是多餘，因為無論音樂底或人聲都充滿細節，聽後感勁爽！</p><p>篤背脊起機</p><p>G2把所有實體鍵移送機背的特點，大家或者已經略有所聞。最初以為，操作會不習慣，之不過實際試用又覺得幾直接，長按音量「+」鍵開啟Quick Memo功能記事，又或者長按音量「-」鍵啟動拍照頁面，都相當就手。機身內置1,300萬像素鏡頭，還支援光學防手震功能，相片成像非常細膩，再用全高清Mon睇相都好Sharp，整體質素不俗。</p><p>跟機配件一覽</p><p>充電座</p><p>右側預留空位，可為手機電池充電；上部空隙可橫、直擺放手機。</p><p>Quadbeat耳機
</p><p>入耳設計，低音頗強，以跟機耳機來說，質素頗高。</p><p>夾機Apps推介</p><p>Lapse It Pro（$17.5）</p><p>大玩近來流行的縮時攝影，還支援1,080p影像輸出。</p><p>Poweramp Full Version（$30.88）</p><p>EQ調整準確，支援FLAC、AIFF等無損格式，靚聲必備。</p><p>網購G2配件無難度</p><p>韓國知名網店Gmarket已有韓版G2出售，而且在網內搜尋LG G2的話，亦可找到一系列保護套及保護貼。但當然，計埋運費，點都會貴過本地水貨少少。想平一點，淘寶網都有得揀㗎！</p><p>Profile</p><p>顯示屏：5.2吋全高清IPS<br>系統：Android 4.2.2<br>處理器：2.26GHz Snapdragon四核<br>記憶體：2GB RAM / 32GB ROM<br>鏡頭：1,300萬（後置）、210萬（前置）<br>體積：138.5×70.9×8.9mm<br>重量：140g<br>查詢：三禾電氣（2374 0618）</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>