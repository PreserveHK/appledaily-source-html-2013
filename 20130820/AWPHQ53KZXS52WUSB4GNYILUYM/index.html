<html><header><meta charset="utf-8"><title>專題人物：壽衣世家五代傳奇</title></header><body><h1>專題人物：壽衣世家五代傳奇</h1><p>今日農曆七月十四鬼節，乃豺狼梁振英生辰，鬼門關門常開，按傳統燒街衣撒銀仔祭陰祭陽，年年撒得最豪的，要數壽衣店梁津煥記。150年祖業，傳至第五代，霍英東及豺狼恩人安子介的國葬都由梁家辦理。<br>玄學家說鬼節出真鬼才，麥玲玲批過狼命，屬金旺水，具攻擊性，有仇必報，再過些年，怕是鬼節也成敏感詞，提一提都要寫報告，反而其同宗梁津煥記百無禁忌。　記者：洪藹婷　攝影：中環特工隊</p><p>殯儀行內人本不愛說鬼，但梁氏祖業150年，一單生意動輒過百萬元，不憂沒得做，54歲的梁家強也就坦蕩蕩，連棺木樣本也帶回家放在書枱裝飾。問他鬼故，他就談起舖頭請司機，一年換四個，其中一個肥仔司機在殯儀館吃西瓜，大讚夠凍夠甜，誰知次日嘔吐大作，更辭職不幹，「個西瓜點解會咁凍呢，原來放咗喺殮房屍格」。<br>鬼故當笑話，這個第五代掌門人真夠爆。他排行第二，上有律師家姐梁淑莊，下有齒科法醫弟弟梁家駒，中一他讀了三年，第三次請到胡定旭補習才升得上，後來讀恒商，前後寄宿六年。要不是爸爸患胰臟癌，三周後便離世，他大概不會接手這盤24小時隨傳隨到的困身生意。</p><p>生蠔放靈堂　夏季多早逝</p><p>舊時舖頭設在荷里活道，「舊舖以前三層，地下就梁津煥記，二樓就用嚟住，三樓就有間庵堂，畀人打齋。我哋盂蘭節就會喺一樓開咗個窗，唱好多銀仔，一毫子五毫子咁樣，撒落去地下度，就燒街衣，好多細路聚集喺地下搶銀仔，好熱鬧」。梁母解釋撒銀仔寓意祭陰祭陽。<br>潮州人最重視鬼節，梁家強說：「你見到好多潮州人係九龍城宋王臺對面個足球場，盂蘭節會搭好多棚，西環都有㗎。佢哋會紮紙紮公仔、地神同埋鬼神喺度，做場戲畀佢哋睇。」戲半夜才做，對象非人。<br>後來舖頭搬往文武廟後的四方街。有兩個未婚姐妹住在同一屋簷下，姐姐過身，一個回魂夜，梁津煥記開壇供奉食物，怎料先人還未起筷，活人已不客氣，「兩個都係讀番書，第二日妹妹打電話嚟話啲嘢真係好好食，我哋問點知，佢話『我食完啦已經』」。<br>掌門人滿腹故事都跟吃有關，而貪吃的又豈止中國人，有個外籍男士去世，梁家強買生蠔放靈堂，劇情發展下去比《怪談》更神奇，據說「鬼佬」返過嚟，「個米缸有個手印，同佢（死者）個手掌一模一樣大！」<br>梁家做開有錢人生意，先是在廣州為生人做官服，清朝轉為死人做壽衣，梁家強笑說死人生意也有分淡旺季，「每逢夏天，意外死的多，後生死、意外死或突發性病死多，好多時做做吓運動心臟病發、撞車、開工意外特別多，冬天就老人家意外特別多」。</p><p>富貴客人多　不談國家事</p><p>1942年遷港，梁家強爺爺梁煥文娶妻伍少梅，出入都是上流社會，死黨是鄧肇堅、何添，而何鴻燊、梁愛詩是伍的契仔契女。梁家強才20歲，伍少梅便帶他兩兄弟去夜總會見識燈紅酒綠，甚至過大海賭錢，「阿嬤張遺囑寫住一單生意捐幾多，博愛捐幾多、保良局捐幾多、《華僑日報》捐幾多，一半係捐出去，咁佢冇講過叫我哋做啲乜，咁我家姐去博愛醫院做總理，我弟弟去東華三院做總理，我自己入保良局做副主席……」<br>幫襯梁津煥記的非富則貴，諸如安子介、霍英東、包玉剛、新馬師曾、鏞記老闆甘穗煇、陳振聰父親陳汝楠、台灣藝人鳳飛飛等，最近則有一代宗師劉家良。有時先人親屬不滿意壽衣大小，「梁醒波想着番佢去港督府攞MBE件長衫馬褂，後尾發覺個肚脹咗，（家人）臨急叫我哋去同佢度身」。<br>2000年全國政協副主席安子介去世，香港舉行第一場國喪，梁振英「揸fit」和中聯辦開會到深夜，靈堂負責人梁家強對此封口，「國家嘅嘢我諗唔方便講」。問他落柯打的是否梁振英，「唔方便透露細節」。<br>百年祖業守至第五代談何容易，更何況是做死人生意的，梁家強那代除他以外無人願意傳承，到第六代，讀華仁的大仔反而不抗拒，就當是接班人般訓練，有飯局都帶出去鋪人脈。至於未來梁津煥記會否成為全行第一間上市公司，他說未必，「唔係容易㗎，因為我哋呢啲係人嘅生意」。始終上市要交數，生死卻無定數。<br><br>中環特工隊爆料熱線<br>WhatsApp：9499 3777</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>