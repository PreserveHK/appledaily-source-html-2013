<html><header><meta charset="utf-8"><title>嘉欣指奶奶唔恨湊孫</title></header><body><h1>嘉欣指奶奶唔恨湊孫</h1><p>李嘉欣昨日為Shiseido在中環的新店剪綵，同場還有林德信、汪詩詩、Jocelyn夫婦及Cara G.夫婦。李嘉欣勤練近期大熱的空中瑜伽，明顯清減不少，連面頰都凹陷，她表示凌空一字馬完全冇難度：「其實係力學，加埋我啲筋好鬆，𠵱家都係呢個方向做，要練六嚿腹肌。」問她是否受肌肉男張家輝效應影響？李嘉欣自言向來喜歡做又黑又乾的人，只是從前被人話「嘥氣」，現時會努力朝目標進發，並謂六嚿腹肌已成形兼有人魚線。</p><p>勤練空中瑜伽</p><p>問李嘉欣會否叫老公許晉亨齊齊操弗？她笑謂：「我最唔想喺gym room見到嘅人就係佢，佢知道我練空中瑜伽，問我會唔會整到腰，又話會斷骨同半身不遂。我教佢做，佢做三下就話自己有（線條）啦，我話不如我幫你畫啦！」<br>早前有報道指李嘉欣去歐洲外遊時，把兒子小JM（Jayden Max）交託家姐李嘉明照顧，直指婆媳關係惡化，李嘉欣笑謂：「冇去外遊，我都好想，最好去三個月。嫲嫲麻麻地（湊）孫，佢好搞笑，見到我辛苦就話『你慢慢捱啦！』」奶奶不恨湊孫？她反問道：「你話呢？咁辛苦梗係唔想重溫啦！」至於是否婆媳關係不好，李嘉欣笑住答：「太過倫理，舊咗少少囉。」</p><p>Cara G.成功造人</p><p>同場的Cara G.今年年初與Jesper結婚，直言想生BB的她，昨日宣佈懷孕三個月說：「我好surprise，因為之前老公喺外地工作，只見過一次，可能因為佢儲夠energy，所以一擊即中。」而汪詩詩承認購入1億3,500萬元豪宅，早前又被指豪花41萬買傢俬，她說：「買傢俬唔係真，不過獨立屋係我哋兩公婆投資畀小朋友將來嘅，𠵱家裝修緊。」<br>採訪：林嘉慈</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>