<html><header><meta charset="utf-8"><title>金手指：重申獨贏珠管 - 孫柏文</title></header><body><h1>金手指：重申獨贏珠管 - 孫柏文</h1><p>上禮拜二，講到孫柏文同喺大陸做合法大耳窿嘅小學朋友傾點避假數嘅公司，同佢講我叫過一注獨贏嘅珠江鋼管（1938）。<br>我話：「佢哋舊年係咁話前途一片光明，我就推介。點知揩嘢！因幾個月前發盈警，股價暴挫。我因推介過，想約啲管理層問個究竟，約極都見唔我。仲要叫我睇佢哋廠時，居然咁啱『維修』冇生產。」</p><p>倘業績勝預期　勢爆升</p><p>佢聽完問：「佢哋話維修，咁喺條生產線上最尾或頭度，有冇activity？」我答：「有。生產線最尾，即用高水壓驗管質檢，不斷見佢一條一條管咁驗。」佢再問：「喺街有冇其他人見過最高管理層？」我答：「有呀。」最後佢問：「佢哋上市後，係咪第一次盈利倒退？」我答：「唔係呀。」<br>跟住佢就笑一笑，就話：「聽你講，第一，如果係假廠，一定做足戲，搵啲演員番來扮生產。仲有，係假的話，管理層根本得一樣嘢做，就係湊你哋同啲分析員，唔會見啲唔見啲。𠵱家真係跑緊單、做緊嘢。而如果佢哋試過盈利倒退之後上番，就應該係佢行業特性，放長睇啦！」<br>其實，珠管06至09年連續增長，跟住2010年盈利跌八成，再11同12年盈利衝番上。仲有，因盈警股價跌咗好多？係。但今年低位（7月）比舊年低位高（7月），高位亦係年尾、年頭。而睇珠管業務及入數做法，18個月內又應盈喜。買股當然最好不停升，但買咗隻過山車，就要上車落車。今年股價較高位跌超過一半，現賣2.17元，反映市場預計有悲劇結果。佢哋禮拜五出業績，如果業績冇預期悲劇咁差，股價將快速反彈一至兩成。年初冇叫大家落車，現只可補鑊，將目標價調至4.4元，重申一注獨贏珠江鋼管！<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>相戀54年！倪匡向全世界說：「到現在這麼多年，還是這麼深愛太太！」<br>你都想分享一點甜蜜？立即重溫今周《亂噏24》！<br> http://bit.ly/appletalk24 </p></body></html>