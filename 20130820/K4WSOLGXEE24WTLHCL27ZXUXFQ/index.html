<html><header><meta charset="utf-8"><title>隔牆有耳：自己抹黑人　竟稱人言可畏　偲嫣自比阮玲玉 - 李八方</title></header><body><h1>隔牆有耳：<br>自己抹黑人　竟稱人言可畏　<br>偲嫣自比阮玲玉 - 李八方</h1><p>月初旺角一場鬧劇，香港家長聯會會長李偲嫣「慘被」圍攻，成千人當眾送上最親切嘅問候，兩日後《蘋果》仲踢爆佢曾經破產、財政混亂。俾人蝦咁陰功豬，偲嫣姨姨點會啞忍？噚日就約埋撐警察嘅香港行動去特首辦遞請願信。</p><p>遞請願信去錯地方
</p><p>下晝兩點半，十幾間傳媒準時去到門常開西面特首辦門口，但呆等十幾分鐘，警察叔叔話，佢哋去咗東面嘅政府總部遞信，成班行家激到紮紮跳。去到成三點鐘，一行近四十人至過返特首辦叫口號，香港行動召集人冼澤正冇講點解搞錯地點，只講句唔好意思，就大鬧當日聲援林老師、佔領舞台嘅人係「邪派亂黨、妖獸喪屍」，又試撩交嗌。<br>李偲嫣之後再帶同二十幾人去私隱專員公署遞投訴信，不滿《蘋果》爆料侵犯佢私隱。佢話《蘋果》報道不實、政治打壓同抹黑，係對佢個人誠信同人格謀殺，令佢生意受影響、對家人造成「難以估計嘅終生傷害」，短期內佢會再發律師信咁話。<br>李偲嫣話如果喺20年前就可能捱唔過呢啲「打壓」，但今時今日夠堅強，「既然我已經俾人剝晒光豬、唔死都一身潺，所以決定企出嚟，同佢（《蘋果》）鬥片到底！」佢又話，有朋友SMS支持佢，話終於知道阮玲玉當年點解會死，因為「人言可畏」喎。阮玲玉咁樣俾人抹黑，唔知有冇人想幫佢討回公道呢?<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>