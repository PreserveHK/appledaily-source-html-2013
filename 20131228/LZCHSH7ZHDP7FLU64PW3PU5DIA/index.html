<html><header><meta charset="utf-8"><title>安仔求婚三寶跪得Sammi歸</title></header><body><h1>安仔求婚三寶跪得Sammi歸</h1><p>【新城勁爆頒獎禮2013】抱住驚驚哋心態求婚成功、最終抱得鄭秀文歸的許志安，前晚在新城勁爆頒獎禮橫掃4獎後出席慶功宴，首度開腔公開求婚過程，他挑選鄭秀文的41歲生日夜，抱着真誠態度做足求婚三寶：鮮花、鑽戒及跪地，於彼此幸福淚水中邁入人生新階段。至於擺酒事宜，安仔尊重老婆說：「睇佢啦，始終女仔。」洋溢疼愛之情。</p><p>本報日前披露許志安跟鄭秀文（Sammi）上月30日於峇里秘婚，喜事曝光後，安仔跟Sammi繼續出雙入對晒恩愛，兩人近日一直等機會親自分享喜訊，適逢聖誕佳節，兩人停工享受二人世界。前晚Boxing Day安仔到灣仔會展出席「新城勁爆頒獎禮2013」，橫掃4獎的安仔縱然在台上被新城高層朱明銳逼供說：「你今晚一定要交代喜訊！」但安仔仍堅持以笑避談。</p><p>直至昨凌晨安仔出席慶功宴，才一次過跟傳媒分享喜訊，臉上流露幸福之情的安仔，聽到傳媒連番恭喜時，忍不住笑說：「多謝、多謝！好少做訪問咁嘅。」問到求婚經過，安仔說：「好平靜咁樣，但係好真誠咁求婚，事前準備咗啲嘢，所有人做嘅嘢都會做，嗰晚佢生日，跟住就試吓囉。」安仔坦言事前不知Sammi會否應承，抱着驚驚心態去做，他又特別挑選Sammi的41歲生日夜，做足求婚三寶：鮮花、鑽戒及跪地，於幸福淚水中雙雙步入人生新階段。</p><p>同居生活融洽</p><p>終於求婚成功，問到Sammi有否感動落淚？安仔回味說：「都有，我都有。」明年在港擺酒？安仔說：「暫時未有呢個諗法，睇佢啦，始終女仔。」安仔強調跟Sammi於簽字註冊等事上有共識，一步一步來，現時心情似拍拖般開心。他又主動指上月尾峇里之旅是兩家人的家庭聚會，慶祝求婚成功，問到可有任何儀式？安仔說：「食飯，冇乜特別，不過值得高興。」<br></p><p>安仔直認與Sammi有共識同居一齊生活，亦已習慣了：「當時佢（Sammi）啱啱搬屋而搬入嚟住，事實呢個係有幫助，因為大家未咁樣相處過，雖然短短幾個月，令我好舒服，可以好融洽。」追問會否生B？安仔指是太長遠的事。<br>採訪：馬建華、王連連<br>攝影：仇志德、陳順禎</p><p>戲裡戲外，話題最強，立即收睇《動戲場》:<br> http://hk.movies.nextmedia.com/extra/list/  </p></body></html>