<html><header><meta charset="utf-8"><title>有話兒--黃子華：普選消怨氣</title></header><body><h1>有話兒--黃子華：普選消怨氣</h1><p>黃子華相隔四年再拍電視劇，不幸遇上不滿電視霸權而發起的熄機大行動，他直認劇集播完才鬆一口氣，但也慶幸適逢其會見證歷史。子華認為歸根究柢在於香港人條氣唔順，以致對細微事如睇電視都看不過眼，並相信需要有公平公正的普選才能解決怨氣，他說：「當然唔係可以能醫百病，但至少可以搞番順條氣。」<br>撰文：羅美倫</p><p>無綫近年的劇集質素及收視不見突出，黃子華的《My盛Lady》被寄予厚望，對他而言，收視多少同樣搏命，日前他說：「我係想演好嘢畀觀眾睇，做唔做到一件事，每次盡力做，唔理氣候係點，我係試過拍《一蚊雞保鑣》嘅人，用咗好多心機，裏面有咁有趣嘅嘢，但最後仆街仆成咁！」</p><p>捲漩渦有歷史感</p><p>《My盛Lady》曲終人散，收視不算太理想，但令他成為視帝，問到可覺遇着熄機行動感覺生不逢時？子華笑言：「我反而覺得係適逢其會，香港開埠以來未試過有封殺電視行動，咁啱我撞正個大時代，好有歷史感，感覺自己喺呢場政治角力上，捲入咗個漩渦中，播完至鬆一口氣。」<br>直至劇集播完，子華正式抽身而出鬆一口氣，對於香港電視最終取得流動電視牌照在明年7月1日開台，子華認為結局圓滿，他說：「我贊成政府應該發三個免費電視牌㗎，無綫唔同意無可厚非，我都想全世界得我一個做棟篤笑啦！但作為行內人，點解唔希望有更多機會、更多元化社會？即使我想一個人做晒棟篤笑，但社會都想多啲其他人做，所以我希望王維基成功，行內都多機會。」</p><p>近年娛樂圈政治化甚至是政治生活化，社會怨氣大，藝人都不能倖免被要求表態，子華笑言：「喺呢個社會冇漏網之魚啦！喺中醫立場，係條氣唔順，成個社會都係，一個人條氣唔順，做乜嘢就算係睇任何電視台、電台或者睇樓，樣樣都頂住，一日條氣唔順，社會就會越嚟越細微都睇唔過眼，其實條氣唔順好簡單啫，執一劑藥，『普』伏苓加『選』七粉，五碗水煮埋一匙派嚟食，即係要有好公平公正嘅普選，如果唔係，條氣唔順就冇嘢傾得埋，當然食咗唔係能醫百病，但起碼順咗條氣先，條氣唔順好大問題㗎。」</p><p>「表態等於冇份工」</p><p>藝人應否關心政治，子華認為是個人選擇，不一定要藝人表態，他說：「喺一個自由、容忍、包容社會唔應該咁做，有啲人表態等於冇咗份工，唔應該逼人表態，咁咪同中世紀嗰啲你係咪信教，唔信就捉去燒嘅一樣？特別逼一啲藝人表態，喺香港搵唔到食下個月冇租交點算，但若佢自己表態，大家同意與否佢都會為自己負責。」<br>子華續說：「我哋冇辦法唔承認香港大勢係咁，以前一齊工作嘅人，𠵱家好多人收入來自內地，入唔到內地市場可能要轉做生意、搬運、剪頭髮，因香港容納唔到，香港電影有幾多人可以維生？正正因為條氣唔順，大家要求社會時亦要對自己有要求。」<br>攝影：陳俊強<br>場地：Harlan's<br>髮型：Helen Wong<br>化妝：Joyce Ma</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24 </p></body></html>