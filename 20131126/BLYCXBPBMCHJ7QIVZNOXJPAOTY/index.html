<html><header><meta charset="utf-8"><title>追雲逐日　盧吉道最後日落</title></header><body><h1>追雲逐日　盧吉道最後日落</h1><p>踏入11月尾，應該是滿地黃葉、寒氣懾人的季節，然而這個冬天不太冷，你更可趁太陽落山，手執長炮短火，圍攻醉人景致！擅長生態攝影的余國林教路，影日落，需掌握天時地利：「天氣好，時間啱，就會見到雲彩。」若走到將被改建成酒店的山頂盧吉道，從高處拍攝，哪怕是最後一次，看見維港日落美景，心願足矣！<br>記者：陳國輝<br>部份攝影：周旭文<br>模特兒：Rain@Unique</p><p>發燒熱點推介</p><p>（Nikon D3S、20mm、ISO200、1/13s、F/22）<br>鯉魚門　難度：低<br><br>位處海鮮酒家再往前行，平地、容易放置腳架，加上地點就腳，故吸引很多攝影發燒友；一家大細也可趁欣賞完日落美景，順道品嚐美食。</p><p>（Nikon V1、10mm、ISO100、1/640s、F/5.6）<br>茜草灣　難度：高<br><br>位處青馬大橋橋底，享大海兼建築物壯觀靚景，但要從「秘道」穿過禁區才可達，路段崎嶇不平。</p><p>（Nikon D3S、70mm、ISO200、1/100s、F/11）<br>西部通道　難度：中<br><br>流浮山海鮮街可拍到整座西部通道的日落美景。由於后海灣波浪小，遇上天氣好能拍到美麗的倒影。</p><p>（Nikon D3、14mm、ISO200、1/6s、F/11）<br>避風塘　難度：高<br><br>別以為拍攝地點在銅鑼灣就容易應付，Tony說避風塘對開的石灘，地形相當崎嶇，甚至比茜草灣更多尖角大石，但構圖上可融入城市景色。</p><p>日落四寶缺一不可</p><p>影日落，不要極高拍攝技巧，也不要昂貴器材：「身上架生已跟我多年，最平幾十蚊，最貴一千蚊有找。」余國林解釋，由於以前大部份是進口貨，一千幾百走唔甩，但近年多咗好多深水埗牌子（國產），價錢最誇張只係舊時0。<br>至於心水配件，他認為水平器、CPL偏光鏡、ND減光鏡和漸變灰鏡片，缺一不可，稱得上日落四寶：「如果構圖上會出現水面，最好先度一度水平線，減少傾斜的問題；而CPL則用來突出藍天與白雲，為日落照片的顏色加一點濃；至於ND和漸變灰，用途主要是減低天空與地面，或者海面的光反差，以免發生過度曝光或太暗的情況。」<br>訪問當日，他相約在青馬大橋橋底，稱為茜草灣的地方影日落，那裏位置隔涉，落小巴後還要徒步十幾分鐘，經過水泥廠，再行禁區旁邊的一條「秘道」才到達：「其實我唔建議大家走到茜草灣，因為多石頭，地勢崎嶇；但亦因為這原因，我喜歡捕捉海浪撞擊石頭散滿一地的水花，襯托日落景色，極富動感。」余國林建議，一家大細不妨到鯉魚門或者盧吉道取景，可欣賞景色之餘，還順道品嚐海鮮；而山頂盧吉道更可飽覽維港城市景，唯一擔心若明年就動工改建酒店，唔知還有無機會影相。</p><p>改變色溫　創獨門效果</p><p>講到拍攝心得，余國林指由於數碼技術不斷提升，降低器材成本，令本來影出來很普通的東西也變得活潑生動，「舉個例，N年前影日落需要一個菲林機用的色溫錶，但這件器材講緊成萬蚊，相當之貴，唔係人人玩得起；到今時今日，無論單反又好，中價相機，又或者M4/3都好，基本上已提供可調校K值的功能，來改變色溫效果，隨意擰個掣，就可以轉暖色或冷色調，真係又平又方便囉！」<br>除了靠K值去改變色溫，令照片睇落更迷人，余國林還教路，影日落必須掌握天氣狀況：「很簡單，夏天影抑或冬天影，難易程度已有好大分別。」因為夏天日落時間長，而且較少灰塵由北方吹過來，所以天色特別清；當你見到雲彩，也就是日落最美的時候，記得好好把握；相反冬天日落時間短暫，天空經常一片灰，就要識得把握：「由於冬天天氣變化不定，如果我見早上晴朗，一般下午就決定出發影相。」</p><p>2013瞬間的精彩攝影作品分享會</p><p>地點： 香港視覺藝術中心4樓演講廳<br>時間： 12月1日6pm至8pm<br>網址：  https://www.facebook.com/events/421480354619040/ </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>