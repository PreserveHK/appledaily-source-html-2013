<html><header><meta charset="utf-8"><title>中門大開：矛盾大轉移 - 添馬男</title></header><body><h1>中門大開：矛盾大轉移 - 添馬男</h1><p>電視發牌風波最終竟變成TVB（511）同壹傳媒（282）的矛盾，梁振英反而趁機甩身，相信好多人都估唔到。由於立法會權力及特權法辯論後，成件事失去焦點，於是出現矛盾轉移。話時話，TVB同壹傳媒係冇根本矛盾，電視發牌係特首會同行會決定與公眾期望之間出現極大落差，才引致十萬計市民上街抗議，繼而批評TVB因循保守。但事件本質係政府決策失誤，大家唔好忘記。</p><p>政治怨憤通輸格局</p><p>自從新政府上場後，香港社會出現重大撕裂，由於香港人對政治充滿怨憤，陳茂波繼續若無其事做其超級局長，梁振英繼續落區扮親民，大家無可奈何，又無法從制度上作出改變，於是社會瀰漫一片躁動情緒，任何事件都容易升呢，雙方互片。好多主流建制中人都感到呢種氣氛好唔妥，但又無能為力，唔知可以點解決，大家都好悲觀。<br>呢種因政治怨憤而產生嘅躁動、內耗、互片，會一直困擾香港，係一個通輸格局。呢個局面冇其他解決方法，政治問題必須政治解決，當03年七一數十萬人上街反對老董，北京認識到必須用政治手段處理香港政局。𠵱家狀態表面上好似平靜，樓市冇大跌，負資產冇出現，接近全民就業，最低工資實施後，基層工人收入有實質提高，從客觀統計數字嚟睇，香港人應該滿意當前環境先啱，明顯好多人怨氣來自政治無力感。<br>政治解決手法不外兩種，一是三中全會後部署換特首，二是要求特區政府進行政治改組，辭退一班表現失敗、醜聞纏身嘅局長，改組行會，重新組織一個代表執政建制聯盟，削弱特首一人話事，改變獨斷獨行狀態，加入建制派頭頭作內部制衡。從目前形勢睇嚟，第二條路似乎較為可行，先重組政府，顯示政府有決心改革，再buy time做幾件有利民生嘅事。但回心一諗，重組談何容易，邊有叻人會𠵱家決志加入梁朝當官，嫌命長咩。<br>第三個方法係由得現時狀況拖落去，但拖就仲大鑊，明年七一佔中啟動，肯定人潮洶湧，政改有任何差池，所有矛盾立即大爆發，而呢次谷埋谷埋一次爆，後果係點真係難以估計。<br>更大鑊係梁振英仍自我感覺良好。所有因素加加埋埋，香港前景之陰霾，仲勁過內地空氣污染灰塵滿天。 </p><p>添馬男</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24 </p></body></html>