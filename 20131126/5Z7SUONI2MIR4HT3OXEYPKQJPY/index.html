<html><header><meta charset="utf-8"><title>兄弟同心　廚工變猛人</title></header><body><h1>兄弟同心　廚工變猛人</h1><p>【本報訊】《蘋果》記者昨日凌晨坐上老三奀仔駕的小巴，道明來意訪問有關四大惡人事宜，奀仔回應稱：「我唔係咁惡㗎！」他透露家有六兄弟姊妹，他對上有兩姊。奀仔本是中港貨車司機及做廚房，另外三兄弟是廚工，約10年前齊齊轉行揸小巴搵食。</p><p>逼走大敵  被罵忘本</p><p>奀仔解釋，做惡人是被迫出來，早年瓜青線司機不守秩序「亂晒龍」，四兄弟為求生存，想出閘車、頂車及夾車手法，驅趕其他「不守秩序」司機，他說：「邊條線冇惡人？搵食啫。」又笑說：「我對男人惡，但對女人就好溫柔。」<br>有知情人士透露，瓜青線早更（晚10朝10）路線原以退休警察「鬍鬚胡」勢力最大，他招攬大量司機，2003年陳氏四兄弟亦由「鬍鬚胡」介紹入行，四人其後不斷擴大勢力，培植大量親人及好友成為小巴司機，最後更踢走「鬍鬚胡」自行經營，「鬍鬚胡」事後大罵眾人忘本：「四條友當我死嘅，冇大冇細，我今次真係養狗咬自己啦！」但他勢孤力弱，無奈黯然離開小巴界。<br>四兄弟踢走大敵後，數年前開始向所有同行收納300元抬機費及500元保護費，密謀將所有司機收歸旗下，若有司機不肯服從，便立即使出「閘車」或「三車包夾」等招數搶客，迫使不肯就範的司機屈從。<br>然而四兄弟統一大業還未成功，便因利益不均而分裂。原本槍口對外，現時卻兄弟鬩牆，奀仔的小巴車頭，更特別安裝攝錄機，以防二哥阿華突然來襲。</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24  </p></body></html>