<html><header><meta charset="utf-8"><title>中環在線：郭氏兄弟快閃形象show - 李華華</title></header><body><h1>中環在線：<br>郭氏兄弟快閃形象show - 李華華</h1><p>新地（016）近年受到爭產風波同官司影響，形象大打折扣，「以心建家」呢個口號仲不時被人開玩笑，難怪大老闆郭炳江同郭炳聯噚日親自上陣，大搞形象工程，硬銷將會有一連串「新．繫．品質」活動，頭炮係新盤加碼至三年免費維修。</p><p>新盤維修增至三年</p><p>新地強調，今次唔係換口號，只係想用一系列活動告訴大家，新地真係好重視樓盤品質。活動包括將新盤嘅免費維修期，由兩年加至三年，新地又搵方中信同蔣祖曼拍短劇，講述新地唔同部門點樣努力提升樓盤質素之類，擺明順便幫即將開售嘅屯門瓏門二期造勢。<br>兩位郭生噚日親自上陣，可見佢哋相當重視呢次形象重建工程，可惜佢哋一介紹完，就嗱嗱聲走人，唔肯同傳媒講多兩句，成件事半粒鐘完成，佢哋臨尾留底「樓神」雷霆同執董黃植榮做擋箭牌。<br>查實形象工程都應該從提高透明度着手，講多兩句冇問題㗎喎。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>