<html><header><meta charset="utf-8"><title>金手指：零成本揸中慧 - 孫柏文</title></header><body><h1>金手指：零成本揸中慧<br> - 孫柏文</h1><p>上周，孫柏文建議大家「不問價追中慧（1143）」。喺我建議當日，中慧國際嘅開市價係0.97元，比之前收市價0.7元升34%，之後早市回一回落到0.85元，晏晝開市繼續升，最高見1.11元，建議日收市1.06元，全日升五成一。<br>我身為財經傳媒工作者，最安慰嘅地方，就係能夠有效解釋公司情況，令市場對公司更有認識，因為中慧之後幾日承接升勢，升破建議日高位，噚日更高見1.26元，收報1.20元。<br>如果大家喺建議日真係聽聽話話，跟足「不問價追中慧」，無懼裂口高開三成四，喺0.97元買入，到一周之後嘅噚日，用收市價計就賺25%。以facebook同我傾嘅人數估計，你哋fan屎們唔少真係咁做。<br>當然，去到今日，大家都問我究竟應該點做？最搞笑就係有人問，上周提過有買中慧嘅「老炒家」叔叔，究竟有冇再同我傾計。我哋同佢唔同，佢身家唔多，十幾億，不過我哋就更少。因為好多公司可以俾佢成間買起，所以佢唔可以「一注獨贏」咁買啲抵買嘅公司。我哋唔同，機動性遠比佢高。<br>好似當年我偶像Jeff Gundlach離開佢間公司自立門戶時，第一年嘅回報冠全場，仲要贏第二名幾廿個馬位。點解？佢自己都有解釋，因為佢開債券基金，頭一年只係打理十幾億美元，好多抵買嘢可任食。佢直情同投資者話，唔好諗住之後幾年有咁嘅回報，因為個基金已吸資幾百億美元，世間上冇咁多好嘢頂得晒啲錢。</p><p>放紙鳶博產品得</p><p>咁點至可以將機動性運用得最好？𠵱家應該點做？就學股榮兄兩個禮拜日前講佢手持CEC（759）嘅做法：佢放出手上嘅CEC，賣到完全回本，之後剩番嗰啲就放紙鳶。大家都一樣咁做，將手持嘅中慧賣到完全回本，剩番嘅放紙鳶，博佢個產品得。之後買乜？當然留意＜金手指＞下次建議乜啦！哈哈！<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>