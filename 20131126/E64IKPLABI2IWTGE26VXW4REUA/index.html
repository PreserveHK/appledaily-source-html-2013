<html><header><meta charset="utf-8"><title>一周兩件：中國安芯倍升 - 錢雋</title></header><body><h1>一周兩件：中國安芯倍升 - 錢雋</h1><p>中航科工（2357）喺三中全會閉幕後，最多累升近30%，炒到甩轆，只因阿爺話成立「國安會」。查實國安又點止航空領域呢？公共安全亦都係另一壇大茶飯，而場內只得一家中國安芯（1149），博佢翻一番。 <br>中國安芯主打「ISS」及「IDS」兩個智能安全系統，上至高危險性行業，下至社會民生，好似交通、物業管理、金融、平安城市等領域，全部都覆蓋晒。中國安芯嘅系統兼具訊息分析過濾、預警及危機指揮調度功能，比起傳統單係訊息及視像傳送嘅安全系統，中國安芯佔盡優勢。 </p><p>明年預測PE得8倍</p><p>仲要咁睇，十二．五期間，阿爺特別針對工業安全，投放咗6,000億銀人仔。更爆炸性嘅係，隨住祖國智慧城市建立，連埋安防產業在內嘅資金規模，將會高達2萬億銀人仔，中國安芯食到應一應。 <br>事實亦係咁，中國安芯上年純利增長36%，去到5.5億銀，今年半年度，純利再增長42%，去到4.2億銀。同上邊講過嘅國安受惠股中航科工半年度純利4.3億銀，絕對有得揮。又中國安芯今、明年度嘅EPS，係咁意keep住40%增長，到0.28及0.39元，PE得番8倍同5.9倍，而中航科工預測PE，講緊高達22倍。 <br>啱啱上周五，中國安芯嘅主要股東陳洪，增持該集團1,123萬股。以均價計，陳生都用咗2,400幾萬真金白銀去入貨，可想而知信心有幾大。<br>再上周一18號，集團亦多咗位大孖沙股東「Munsun Assets Management」（資產管理規模近百億港銀），揸咗中國安芯5.15%股權。 <br>好嘢真係有買快手，中國安芯現價2.3元，翻一番到4.6元，明年度PE都係得11倍咁大把。<br><br>錢雋<br>細價股專家<br>本欄逢周二、五刊出</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24 </p></body></html>