<html><header><meta charset="utf-8"><title>中環在線：中銀黃仲文獲多利出身滙豐經紀有人關照 - 李華華</title></header><body><h1>中環在線：中銀黃仲文獲多利出身<br>滙豐經紀有人關照 - 李華華</h1><p>滙豐控股（005）旗下專做散戶證券業務嘅滙豐金融服務（亞洲）明年1月開始更改經紀薪酬制度，涉及100位經紀，近半準備走人，聽聞中銀國際即刻向佢哋招手，事關中銀國際高層黃仲文（Sunny）多年前做過滙豐前身獲多利，即刻招攬舊朋友過檔。<br>滙豐決定明年取消經紀佣金，改設固定底薪加花紅，變相大幅減薪，人事部噚日繼續約見經紀，講解最新嘅薪酬安排，袋緊幾十萬佣金一個月嘅資深經紀，當然不滿意以後只得十萬、八萬。</p><p>司徒振中：時代唔同</p><p>據聞，有位同Sunny多年前喺獲多利共事嘅經紀，有機會帶一隊經紀過檔中銀國際，中銀亦積極挖角，分分鐘有20、30人過去都唔出奇，呢幾年其實都有好多滙豐經紀轉去中銀。<br>經紀最睇重公司背景同落盤系統，由一間大銀行轉去另一間大銀行，較易游說客戶跟埋一齊轉戶口。落盤系統影響就唔使多講，系統影響運作，所以最緊要同滙豐一樣快靚正。需知道唔少城中著名或隱形富豪都係滙豐客仔，佢哋嘅第二、三代都係客，要佢哋跟住過檔唔係咁易，佢哋可能喺嗰度都有戶口。<br>曾於1982年至2001年擔任滙豐金融CEO嘅司徒振中，對於滙豐呢次更改經紀薪酬制度，變相逼走經紀，冇半點唏噓。佢認為，時代唔同，佢以前嗰套放喺𠵱家可能不合時宜，一間公司喺不同階段，要做不同嘅事，唔能靠回憶過活咁話。<br>果然薑係老嘅辣，大家都係向前走吧。<br><br>李華華<br>mailto:LiWaWa@AppleDaily.com</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24 </p></body></html>