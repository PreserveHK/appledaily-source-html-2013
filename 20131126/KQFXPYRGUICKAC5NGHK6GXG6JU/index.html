<html><header><meta charset="utf-8"><title>女神tea time：生活態度概念股 - Fifi</title></header><body><h1>女神tea time：生活態度概念股 - Fifi</h1><p>話說菲菲有位食素嘅朋友，對飲食非常有要求，叫外賣時甚至會落一啲令人啼笑皆非嘅order，例如佢鍾意食乾炒牛河隻味，所以會叫乾炒牛河走牛，廿幾蚊個飯盒，佢仲會補充一句：「炒得乾身啲。」至於當叫茶仔三餸麵時，個order更加估你唔到：「唔該要炒蛋、太陽蛋、煎蛋。」<br>對飲食有要求係人之常情，但好似菲菲呢位朋友要求咁高，好聽啲就係追求生活態度，講得衰啲就係麻煩友一名。<br>正因世界要求「蔗渣價錢、燒鵝味道」嘅麻煩友大有人在，所以舜宇光學（2382）前景仍可看好。何解？手機界中，高端如Apple、Samsung，𠵱家每部新機都係鬥部機有幾快，硬件有機勁；中低價機自然亦同樣捲入「硬件大戰」，各出奇謀，人人爭以「高性能、極抵用」為賣點。朋友有部有如Samsung S4孖仔嘅不知名手機，被友人極力推崇，表示「2,000幾蚊就有咁靚嘅鏡頭，真係冇得輸」。<br>科技先進，用家對cheap機要求自然越來越高，鏡頭要靚更加係唔使講，專幫cheap機做鏡頭嘅舜宇正正食正條水。冇錯舜宇之前有一連串壞消息，但跌咗咁耐乜都跌夠吧？反而技術上，股價最近升破降軌，有轉勢迹象，下一步有望挑戰9蚊。<br><br>Fifi<br>本欄逢周二、四刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>