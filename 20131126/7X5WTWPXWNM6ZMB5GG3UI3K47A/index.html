<html><header><meta charset="utf-8"><title>異動空間：互太升到你唔信 - 魏力</title></header><body><h1>異動空間：互太升到你唔信 - 魏力</h1><p>期指就快結算，看來港股要悶多幾日，下月再衝過。中資金融股回氣，早前強勢股又爆過，可見氣氛差極有限。10月7日推介海信科龍（921），累積爆升74%；慧聰網（8292）準備破頂，吼實！ <br>股票蝦人玩，因為越唔敢買越升，科龍有辦你睇，互太紡織（1382）業績靚爆，隨時係科龍翻版，升到你唔信！市場對其業績「嘩嘩聲」，有多個原因。首先，豪派股息40仙，派息比率89%，創上市新高，食息一族大舉掃貨。事實上，舊年都係派40仙，但包括25仙特別息。公司有一次性收益或有喜慶事（如上市十周年），先會派特別息，意味「僅此一次」，但今次齋中期息都40仙，變相按年增長1.7倍！<br>肯派股息回饋股東，反映財務實力強橫，互太手握18億元現金，淨現金1.7億銀，相當健康。「快速時裝之王」Uniqlo定單大增，佔該整體收入升至逾40%，帶挈互太貨如輪轉，存貨周轉天數進一步降至57天。安倍「三枝箭」谷行日本經濟，配合番禺廠房快落成，產能料持續提升，勢令互太豬籠入水。整體而言，半年多賺39.4%至6.49億元，毛利率升1.4個百分點，至19.5%，無可挑剔。<br>睇走勢，互太昨一棍破頂漲14.3%，收12蚊。你話畏高唔敢買，魏力認為好戲在後頭。現價預測PE唔夠13倍，目標先睇15蚊。<br><br>魏力<br> http://www.facebook.com/2012jason </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>