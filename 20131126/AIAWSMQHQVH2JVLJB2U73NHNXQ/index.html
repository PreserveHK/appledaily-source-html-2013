<html><header><meta charset="utf-8"><title>捐老公愛心首飾助病童子淇難忘戴古董出禍</title></header><body><h1>捐老公愛心首飾助病童<br>子淇難忘戴古董出禍</h1><p>徐子淇昨日在金鐘出席蘇富比拍賣預展，蘇富比今年首次與智恆基金合作，希望籌得一百萬捐助二千名愛滋病兒童，子淇捐出估價十五萬元的愛彼錶、十萬元的耳環及九萬元逾百年的古董頸鏈等八件首飾，兩名女兒也畫了兩幅畫以供拍賣。<br></p><p>公元前出土</p><p>子淇表示捐出的首飾各有故事，她說：「係愛我嘅人送畀我，例如媽咪同老公，唔會唔捨得，將呢份愛傳出去更有意義。愛彼錶係因為自己冇時間觀念，成日遲到，老公覺得我遲太多而送畀我，叫我守時，尤其𠵱家接返學放學，更加要準時。」<br>向來對古董情有獨鍾的子淇，獲老公李家誠送贈了不少，但卻送出禍，她笑說：「我不嬲都鍾意古董，因為手工細緻，好值得收藏。老公知我鍾意舊嘢，曾經送過一樣公元前嘅嘢畀我，係戴唔到出去，首飾係睇感覺同緣份，我收到之後好驚，感覺到唔舒服仲頭暈暈。雖然我鍾意古董，但唔使咁舊，之後老公都明白。」<br></p><p>嘆治安變差</p><p>提到近日B女被搶事件，子淇也有留意：「好驚，香港感覺係安全地方，我八、九歲會同表姐落樓下公園玩，冇大人跟住，聽到覺得治安冇以前咁好，要自己睇緊啲，教佢哋有人引佢哋都唔可以跟人走。」請多幾名保鑣？她笑說：「唔使，咁好似緊張咗，怕小朋友冇安全感，可能要用狗繩綁住佢哋，其實係小朋友用嘅繩。」<br>採訪：林嘉慈<br>攝影：葉君海</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24  </p></body></html>