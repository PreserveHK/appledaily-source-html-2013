<html><header><meta charset="utf-8"><title>隔牆有耳：辭任《信報》　羅燦又泊好碼頭 - 李八方</title></header><body><h1>隔牆有耳：<br>辭任《信報》　羅燦又泊好碼頭 - 李八方</h1><p>剛慶祝40大壽嘅《信報》噚日發內部通告，話行政總裁羅燦（圖）10月起辭任，但會續任董事。羅燦可算多間傳媒機構嘅「拓荒者」，上世紀80年代喺無綫新聞部做記者，93年過檔有線電視協助創立24小時新聞頻道，95年參與《蘋果日報》創刊，曾任社長。<br>羅燦04年回巢無綫，06年又轉去now電視，近年先轉去《信報》做行政總裁。咁羅燦之後會去邊？據講佢被紅色商人黃楚標招攬入DBC數碼電台做高層，有指年薪達500萬。據知羅燦走前同啲friend講，喺《信報》做嘢好大壓力，仲暴瘦幾十磅㖭呀。而《信報》據聞搵咗頭條財經網總監郭艷明頂替羅燦。</p></body></html>