<html><header><meta charset="utf-8"><title>電視撈飯：四失聰變迷失聰拒回巢拍劇</title></header><body><h1>電視撈飯：四失聰變迷失聰<br>拒回巢拍劇</h1><p>陳山聰做戲其實唔差，好似舊年無綫監製李添勝嗰部《天梯》，陳山聰飾演嗰個藥廠老闆黎濟民真係幾可愛，可惜佢拋棄糟糠Ponny同咗賭王千金何超雲拍拖，搞到形象插水，加上之前佢同超雲拍拖嗰陣成日請假推job，搞到好多無綫監製都買佢怕，唔敢再搵佢開劇。</p><p>未清楚未來方向
</p><p>不過，原來最近有位無綫金牌監製想出手打救四失聰，呢位就係曾經拍過《烈火雄心》、《天幕下的戀人》同《真相》，有份捧紅鄭嘉穎同陳展鵬嘅王心慰。聽聞佢見陳山聰一直坐食山崩，所以下半年佢開拍一部時裝劇，諗住搵陳山聰去做一個戲份都好重嘅角色，點知陳山聰唔領情推咗，原因係佢自己都未清楚自己未來方向，所以唔想拍劇住喎。<br>日前向無綫製作資源總監樂易玲求證，佢承認有咁嘅事話：「王心慰新劇係想搵陳山聰，但陳山聰話需要時間計劃佢嘅發展空間，所以暫時佢唔想拍劇住，話好多謝公司同王心慰畀機會佢。」<br></p><p>對於推無綫新劇，陳山聰日前喺電話回應：「我唔回應呢啲嘢，唔好意思。」而王心慰噚日話唔覺得陳山聰唔領情：「人哋有原因唔得，佢有佢自己嘅選擇。」<br>究竟原本想搵陳山聰做乜嘢角色？部劇故事講乜？以及有邊個小生花旦做？王心慰話：「佢都唔拍，講嚟都冇用。至於部劇好多嘢未落實，唔方便透露。」<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>