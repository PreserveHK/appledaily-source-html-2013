<html><header><meta charset="utf-8"><title>節儉過度 - 左丁山</title></header><body><h1>節儉過度 - 左丁山</h1><p>習近平掌管中共黨中央後，不斷下達批示，要煞停公款消費，官員不得大吃大喝，爭取豪華享受，須廉潔自守，拒絕飯宴紅包。<br>黨主席如此說，主席以下各機關紛紛跟風擦鞋，新華社發稿談「舌尖上的浪費」，習主席立即批示「節約光榮，浪費可恥」，於是蛇年年關變成各省市領導的「廉關」，啲五星級豪華酒店嘅白酒、禮品、花籃，年夜盛宴嘅訂位訂購，紛紛「被取消」，全國興起「光盤行動」（即要每碟食光，不留廚餘），睇嚟起碼有一年半載，內地高檔消費會大受打擊。至於呢股政治性「節約反浪費運動」可以維持得幾耐，就要睇習近平嘅政治能耐。<br>新年在家搵書讀，找出新亞大師兄宋敍五（新亞經濟1961）著作三本：（一）《清朝乾嘉之後國勢衰頹的經濟原因》，與趙善軒合著，樹仁學院出版（2004）；（二）《西漢商人與商業》，新亞研究所發行（2004）；（三） 《西漢的農業與土地兼併問題》，新亞研究所（2011）。中國自乾嘉以後，經濟與國力一落千丈，受盡歐日打擊，究竟歷史原因為何，宋先生本書有經濟數據解釋。<br>第一係人口增加，西漢時（西元2年）中國人口有五千九百幾萬，到明朝末（1626），人口係五千一百三十五萬人。一千六百餘年之間，中國人口不增反減。清代由順治至嘉慶，百餘年間境內無大戰亂，人口大增至三億三千二百萬；（二）人口大增，導至米價大升，一百多年間升咗五倍，絲綢棉花價漲上漲，但與此同時，因人口增多，生產方法不變，生產力下降，工資下降，康乾盛世之時，已埋下社會由治入亂嘅伏筆；康熙與雍正雖然英明，但呢兩個皇帝以節儉為名，裁減國營工業，大力削減宮廷及政府嘅物料採購，不准發展工業，雍正禁止礦業，於是明代工藝傢俬業不存，全國地區織造廠裁撤，宮庭採購物料極度縮減，民間工藝業由盛轉衰，同一時間，英國發生工業革命，於是道光以後碰上歐洲商業貿易衝擊，中國就難以應付，卒一敗塗地。康熙與雍正過份強調節儉，原來害了中國，今又見習近平上台後不斷講節儉，雖則今昔局面大大不同，難以一概而論，還是不宜過度表態跟風。</p></body></html>