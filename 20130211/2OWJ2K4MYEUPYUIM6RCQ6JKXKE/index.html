<html><header><meta charset="utf-8"><title>王維基專訪：蛇年一定發</title></header><body><h1>王維基專訪：蛇年一定發</h1><p>政府漠視民意，就增發免費電視牌照事宜一味拖字訣，特首梁振英日前更稱發牌問題「複雜到不得了」，令發牌凍過水。不過電視革命之路越艱辛，王維基與旗下香港電視員工越是團結。今日大年初二，王維基率視帝夏雨、影后鮑起靜、黃日華和張可頤等旗下藝人舞龍慶新春，並促請政府早日發牌，為電視行業帶來新景象。</p><p>廣大市民一直期望新電視台的出現，能為停滯不前的電視行業帶來新衝擊、新景象，無奈政府在發牌事宜上一拖再拖，無綫和亞視又聯手夾擊王維基，加上日前有議員踢爆特首梁振英被問到何時發牌時，竟指要求政府發牌的論據「唔係好清晰」，又稱發牌問題「複雜到不得了」，令發牌問題變得波折重重。有指香港電視（HKTV）主席王維基不忿政府拖得就拖，有意在農曆年假期過後作終極反擊行動，策動全台職藝員、演藝界、學界、文化界和泛民議員到政總外靜坐抗議。</p><p>「希望個牌快啲落實」</p><p>日前本報邀請王維基與HKTV行政總裁杜惠冰率領旗下20多位藝人為今日年初二舞雙龍開年，問王維基會否採取遊行等進一步行動促請政府早日發牌，王維基未有正面回應，反而對無綫和亞視兩台聯手夾擊表示未驚過，王維基說： 「睇其他電視台反應，佢哋反應越強烈、越緊張、越驚青，我就越安心、越老定、越開心，因為件事一定去到個龍門邊，所以先至見到有電視台咁緊張、咁驚惶，進退失據，所以我諗件事好快會成功。」</p><p>無綫和亞視聯手可有造成壓力和威脅？王維基說：「嗰兩個電視台聯手唔係對抗我，佢哋係對抗緊700萬市民，因為700萬市民嘅意願就係希望快啲發牌，多啲競爭多啲選擇。我睇報紙好多藝員都係贊成快啲發牌同多啲選擇。」<br>當日王維基率視帝夏雨、影后鮑起靜、黃日華與女兒黃芷晴、張可頤、林文龍、艾威、林嘉華、姜大偉、姜文杰、姜麗文、石修與兒子陳宇琛、唐寧、周家怡、陳曼娜、楊淇、黃美棋、錢國偉女友陳宛蔚、丁樂鍶、呂熙和梁寶琪舞龍助興，向本報讀者恭喜發財。講到新年願望，王維基與一眾藝人均不約而同表示發牌成功。王維基說：「新年願望700個同事同埋我都係一樣，希望我哋個牌可以快啲落實到，咁我哋就可以繼續拍多啲好嘅節目畀香港市民睇。」</p><p>黃日華父女拍住上</p><p>今次王維基率藝人舞龍，華哥父女異口同聲表示新鮮，華哥說：「以前返廠同一班人做節目，玩吓遊戲，今年比較特別，我哋成班同事一齊做吓運動，影吓靚相，舞吓金龍，我覺得係一樣新鮮嘅活動。今年仲有個靚女喺我隔籬，真係心都甜埋，亦都好高興黃小姐入咗呢行，希望大家可以多啲支持佢啦！」至於蛇年願望，芷晴說：「願望係HKTV快啲發牌，大家可以睇到我哋籌備咗咁耐嘅電視節目。」在旁的華哥說：「我最大嘅願望係新年政府可以畀到份禮物我哋，就係發到免費電視牌照，我哋真係好有誠意同能力製作到好認真嘅節目畀廣大觀眾去欣賞，希望呢個願望可以早啲達成。」<br>採訪：戴彩煥、何慧斯、羅美倫<br>攝影：林德雄<br>協力：葉君海、藍文浩<br>鳴謝：夏國璋龍獅團</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>