<html><header><meta charset="utf-8"><title>隔牆有耳：張曉明坐正　發叔放心<br>鄉議局蛇年有運行 - 李八方</title></header><body><h1>隔牆有耳：張曉明坐正　發叔放心<br>鄉議局蛇年有運行 - 李八方</h1><p>原港澳辦副主任張曉明去年底南下，接掌中聯辦主任後，一直好低調，據聞冇乜同政黨、商會交際應酬，唔少建制中人都猜測，呢位新主任揸旗後，邊個愛國愛港陣營有運行？八方聽聞，鄉議局一定榜上有名，事關張曉明一直好尊重劉皇發，鄉紳們或者可以一掃舊年霉氣。</p><p>料狼班子會留手
</p><p>鄉議局2012年明顯冇運行，原本支持嘅唐唐做唔到特首，狼班子雷厲風行聲言取締僭建村屋；仲要盛傳佢哋想領軍派人喺新界東選立法會，都畀西環前主任彭清華ban咗。<br>據聞鄉議局聽到彭清華調職、張曉明接任都唔知幾開心，事關發叔幾乎睇住張曉明嘅仕途步步高陞，而呢位後起之秀亦好敬重新界王。有鄉紳稱，有次發叔帶團訪京，張曉明唔單止親自迎接，接車時仲幫發叔開車門！<br>上年發叔獲中國法政大學頒授名譽法學博士榮銜，時任港澳辦副主任嘅張曉明親臨到賀，可見十分畀面。唔少鄉事派相信，張曉明揸旗下嘅西環會「射」住鄉議局，估計係咁狙擊鄉事派嘅狼班子，都會留吓手，蛇年一定轉行好運。<br><br>mailto:pf_lee@appledaily.com</p></body></html>