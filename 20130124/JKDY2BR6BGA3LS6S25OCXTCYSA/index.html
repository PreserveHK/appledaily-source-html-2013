<html><header><meta charset="utf-8"><title>門常開：唔做貴租奴隸<br>魚蛋檔迫上Van仔</title></header><body><h1>門常開：唔做貴租奴隸<br>魚蛋檔迫上Van仔</h1><p>爽仔最近收到讀者報料，話鰂魚涌港鐵站模範里出口有人開魚蛋檔，而呢個魚蛋檔最離譜嘅係，喺一架貨Van入面煮魚蛋。讀者話如果煮煮?魚蛋，搞到Van仔大爆炸，後果不堪設想。咁大件事，爽仔當然第一時間去直擊，老闆就呻生活逼人，至諗到Van仔魚蛋檔呢條橋，好無奈咁話：「估唔到咁都有人投訴。」</p><p>其實呢架Van仔魚蛋檔喺模範里已經存在咗幾年，每日傍晚6點開工，好多附近返工嘅打工仔女都幫襯過。爽仔早兩日採訪時，仲有幾個fans喺度等開檔?。<br>當Van仔打開車尾度門，就會睇到入面有架木頭車，有位阿姐收錢賣嘢，魚蛋、燒賣、齋麵筋每串7蚊，牛丸同魷魚就每串8蚊。<br>至於魚蛋檔老闆就會企喺港鐵站出口睇水，爽仔上前同老闆講：「你咁樣賣魚蛋係犯法?喎。」</p><p>「一個月罰一萬幾千」</p><p>老闆就話：「我梗係知啦，成日俾食環捉，一個月隨時罰我一萬幾千，咪當係交租囉。」佢又話有時剛嚟到，見到有小販管理隊，只好調頭走，開唔成工。<br>既然係咁，何不正正經經開間舖賣魚蛋燒賣？老闆話：「我唔係未試過，之前喺太古坊開檔，賺埋都唔夠交租，執鬼咗啦。」呢個時候爽仔腦海浮現電視劇《創世紀》入面，陳錦鴻大鬧地產霸權嘅經典對白：「呢個世界公平咩！呢個世界公平咩！ 」<br>之但係，咁樣賣魚蛋，驚唔驚爆炸？老闆好淡定話：「我哋用火水爐，唔會爆炸，就算爆，都炸死我先喇。」最後，爽仔買咗串魷魚。</p><p>街坊點睇</p><p>Jason「都危險㗎，驚佢啲滾水彈親或者着火，但貪佢就腳，間中有幫襯。」</p><p>廖小姐「我冇襯幫過，唔係驚佢爆炸，係怕唔衞生。」</p></body></html>