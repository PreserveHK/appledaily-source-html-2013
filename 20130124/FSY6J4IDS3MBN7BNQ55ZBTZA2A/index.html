<html><header><meta charset="utf-8"><title>隔牆有耳：<br>卿姐招牌動作兇黨友 - 李八方</title></header><body><h1>隔牆有耳：<br>卿姐招牌動作兇黨友 - 李八方</h1><p>白鴿黨主席劉慧卿向來好嚴肅，手指指加句「離晒大譜」係佢招牌動作，俾佢兇一兇，都咪話唔驚。近日網上流傳一張卿姐橫眉怒目嘅海報，「提醒」大家用完會議室後要熄燈、熄冷氣，八方細問之下先知，原來海報一式兩款，仲有一張提醒人熄電腦，實物貼喺民主黨總部。<br>話說民主黨總部一向都有呢類提醒黨員、職員嘅告示，但阻嚇性不大。八方聽聞，民主黨總幹事林卓廷搵咗黨內designer諗計，據聞海報成效顯著，唔少黨友都話見到卿姐眼厲厲，仲點敢唔熄埋燈先走人？八方問過卿姐，原來黨友冇單聲佢知會用佢肖像㗎，笑笑口話佢哋「冇大冇細」。</p></body></html>