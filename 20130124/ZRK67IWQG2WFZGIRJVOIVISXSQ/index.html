<html><header><meta charset="utf-8"><title>隔牆有耳：<br>元秋嗌爆咪要做體檢 - 李八方</title></header><body><h1>隔牆有耳：<br>元秋嗌爆咪要做體檢 - 李八方</h1><p>民建聯元秋蔣麗芸前日喺立法會同長毛舌戰，鬧交短片hit爆全城，元秋噚日賽後檢討，直認應該沉得住氣，覺得將來要避免直接望住長毛，否則一定抵唔住頸。但講講吓佢又話，日後都會繼續元秋style，即係長毛若果再「離題」，咪怪佢大小姐唔客氣，繼續開拖反擊，否則「不如返屋企做我嘅大小姐算啦」，仲高呼：「Nobody can stop me！」<br>元秋做議員前定期做身體檢查，間中亦去「power walking」，同「三高」，即高血壓、高血糖、高血脂絕緣，但佢都話呀，係時候再去做body check。咁又係，成日嗌爆咪，點會唔傷身？</p></body></html>