<html><header><meta charset="utf-8"><title>爽人物：不捧熱刺捧傑志<br>港隊Fans血仍未冷</title></header><body><h1>爽人物：不捧熱刺捧傑志<br>港隊Fans血仍未冷</h1><p>馮肇文（Edmund），港足打氣團「香港力量」（The Power Of Hong Kong）成員，本地足球死硬粉絲，奉行「不捧熱刺捧傑志，不撐英格蘭撐香港隊」信念，不單自掏腰包隨港隊南征北伐，上月還與朋友自資出版打氣刊物《大球場道》免費派街坊，稱要在港推動「入場就郁」的足球打氣文化。記者：呂麗嬋</p><p>漫畫《男兒當入樽》裏有這樣一幕：湘北隊歷盡艱辛才能打入全國大賽，可惜在第二圈就遇上候補冠軍，球隊在比賽中段大比數落後，正當後備席人人意志消沉，「四眼哥哥」木暮說：「球員在比賽中還拼命作戰，我們代替不了他們，至少給予他們勇氣吧。」打氣，就是這樣一回事。24歲的熱血Edmund，深信不疑。<br>「愛上香港足球始於12年前，嗰時我讀中一。我記得第一場現場睇嘅比賽係愉園對快譯通，全場吶喊，氣氛好好，自此愛上。2005年我已同志同道合朋友隨港隊四出觀戰，基本上球隊廣東省作客我都會去，最遠跟去日本同高雄，唔想球員孤軍作戰」。做船務工作的Edmund，大部份假期都花在「打氣」上。<br>省港盃上月在惠州舉行首輪賽事，他們一行30幾人，就自備樂器、旗幟，即日來回六小時車程，「當地吹雞市內3,000小學生做球迷，我哋被主場球迷打氣聲包圍，雖然勢孤力弱，但當我哋大叫We are Hong Kong，當地球迷都報以熱烈掌聲，以示鼓勵」。<br>訪問當天，Edmund就一身打氣戰衣。港隊球衣、區旗作斗篷，再配上紅色波鞋，由頭紅到落腳：「我哋係球隊嘅第12人，仲記得三年前嘅東亞運嗎？全個大球場都在喊：『We are Hong Kong！』置身其中，真的感受到香港力量，好感動，尤其喺自己地方傳遞區旗，最後更創下奇蹟，一舉摘下金牌，無需語言，已是最好嘅身份認同，根本毋需甚麼國民教育！」</p><p>大家出一分力可改變</p><p>只是香港球迷現實，成績與入場人數掛勾；縱是香港隊主場，觀眾很多時都會支持較有名氣的外隊，像Edmund的死硬港隊粉絲確實罕有，「有成員就講笑，話今時今日同人講鐘意睇香港足球，仲慘過出櫃，乜仲有人睇香港波㗎？已經係最客氣嘅質詢！」記者周日下午隨他觀看本地聯賽傑志對橫濱FC（香港），可容納5,000座位的將軍澳球場，坐了不足2、300人。球場空蕩蕩，猶如閉門作賽。<br>「好想鼓動更多人入場，大家都出一分力，就可以改變」。儼如愚公移山，別的球迷每逢周六、日安坐家中追捧曼聯和車路士，本身是傑志球迷的他，就買下聯賽季票，一個月總有兩、三日入場觀戰，以示支持。又與一班有心的本地球迷，成立打氣團「香港力量」，鼓勵十支甲組球隊的球迷打破門戶之見，團結一致支持香港隊。「唔努力走出第一步，你永遠唔會知結果會點」。「下月大年初一有賀歲波，3月22日亞州杯，香港會主場對越南，很希望有更多人加入我哋行列，為呢個城市、為香港足球加油」Edmund說。<br>（香港力量面書網址： http://www.facebook.com/thepowerofhk） </p><p>港球場設禁鼓令　阻礙打氣文化</p><p>很多球迷都夢想到歐洲睇波，嚮往當地熱烈的現場氣氛，但在香港，莫講放煙花，站立、打鼓，隨時被炮轟為擾民。Edmund表示，所有帶進球場的打氣用具，包括樂器和旗幟，都得預先申請及接受審批，如將軍澳、小西灣等FIFA標準球場，更設「禁鼓令」，就是中午作賽，也嚴禁打鼓發聲浪。<br>「冇運動場規例寫明唔可以打鼓，只係呢幾個球場每次申請都唔批。曾去信康文署，署方回覆話噪音太大，但呢啲都係標準球場，理應做過環評，況且只是中午3、4點，一個鼓點解都唔得？」上月港隊對朝鮮的賽事中，打氣團就高舉「LOVE HONG KONG，HATE LCSD」抗議標語以示不滿，「希望有關方面放下官僚作風，我哋入場只為支持愛隊，安靜睇波，咁不如去圖書館！」</p></body></html>