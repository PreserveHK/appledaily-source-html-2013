<html><header><meta charset="utf-8"><title>智取大市：人棄我取　寶信吼位撈 - 晉佳</title></header><body><h1>智取大市：人棄我取　寶信吼位撈 - 晉佳</h1><p>港股近兩日跌勢頗為慘情，雖然指數唔算大跌，但二三線股隊鑊甘，唔少風電、頁岩氣、節能概念股兩日跌超過一成，呢刻除咗藍籌之外，散戶揸乜都驚青，應該已經震走唔少人。<br>指數跌得少、非指數股跌得多，晉佳直覺呢種震倉潮唔會持續好耐，等各個板塊跌到夠超賣，未來幾周就可能有反彈，至於幾時跌定，去到噚日仲未夠皮，睇多兩日吧。<br>對於冇貨一身輕嘅投資者，𠵱家當然係吼位博反彈嘅時機，至於高位至今都冇走嘅，到𠵱家先嚟沽貨棄戰又可能遲咗啲。面對呢種進退維谷嘅情況，心態上已經唔好再諗最近一頭半個月點樣打回原形，比較好嘅策略係未來幾個月跌到大家驚青時就加貨，反彈番去高位安全期就減貨，慢慢令個倉喺chok市之中「坐和望贏」，𠵱家就係比較接近加貨嘅時間。</p><p>分段吸納目標九元</p><p>板塊方面，可以留意汽車代理股。舊年內地宏觀經濟環境麻麻，內地車市曾經相當滯銷，驚一眾債台高築嘅汽車代理股過唔到呢關，俾人掟得就掟，今年車市環境好咗，汽車代理股開始度過危險期，而售後服務業務不停膨脹，製造現金流，相信可以紓緩財困，嚟緊業績有可能反映呢種情況，估值已經值得回復正常水平。<br>正通汽車（1728）同寶信汽車（1293）以高檔車作招徠，中升控股（881）就賣日系車，中日糾紛始終影響後者生意，所以揀股都係前兩者較好。正通前兩年俾母公司注入經營路虎、捷豹嘅中汽南方，由於中汽南方銷售表現一般，俾人覺得公司高價上市之後，再用股東錢去買番嚿差啲嘅資產，個底比較花，而市場亦較喜歡品牌側重寶馬嘅寶信。<br>寶信近幾個月強勢過正通，事實上喺12月配股之後，成交開始轉活，仲要炒高完已經散埋貨，不過，估計喺配股前後嘅6元邊位會相當穩陣，相信跌到6元機會唔大，昨收7.26元，等跌穿7元可以開始分段撈，中線上望9元，明顯跌穿6元就止蝕。<br><br>晉佳<br>本欄逢周一、三及五刊出</p></body></html>