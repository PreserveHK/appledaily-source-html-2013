<html><header><meta charset="utf-8"><title>JJ呻事業失意　隨時嫁</title></header><body><h1>JJ呻事業失意　隨時嫁</h1><p>賈曉晨（JJ）和樊少皇打得火熱，近日盛傳JJ私自接工作激嬲陳百祥（阿叻）而不獲續約，前晚阿叻現身EYT晚宴時更暗示JJ心急嫁人，並指她情緒化，但揚言會支持她；JJ昨接受電話訪問，強調男友未求婚，但卻暗露口風說：「如果事業冇太大進展，可能考慮結婚。」<br><br>現年30歲的賈曉晨去年與樊少皇撻着，JJ一度背負小三之名，情緒大受打擊，不過兩人愛得癡纏，早前更飛往斐濟旅行，日前有傳JJ私自接內地工作，激嬲老闆阿叻，阿叻即下令不與她續約。</p><p>樊少皇未求婚</p><p>前晚阿叻和黃杏秀到尖沙嘴出席「EYT好友會2013聯歡晚宴」，對於不與JJ續約，阿叻暗示JJ有結婚打算：「吓？佢唔同我續約咋，冇話唔同佢續，可能佢心急想嫁，嫁唔出就簽番我哋都冇問題，如果佢想結婚，做定唔做都支持。」阿叻直言JJ性格太情緒化，有時想結婚，有時又想工作：「嫁又得簽又得，我有同佢講任佢，真係嫁係好大件事，不過做呢行要好畀心機，唔好兩頭唔到岸。」<br></p><p>至於JJ昨接受電話訪問時，暗露口風說：「如果事業冇太大進展，可能考慮結婚，始終將事業放前啲，我希望事業好啲，如果做唔做都係咁，先會諗結婚，冇確定係幾時結，未開始詳細諗過，想事業上軌道先，𠵱家係我選擇時間，想做個正確選擇先。」JJ直言男友樊少皇未求婚，但男友支持她的決定，她又感激說：「叻哥好撐我，叫我乜嘢都以開心為主，我做咗九年，想認真諗嚟緊點行，冇話續唔續約，𠵱家爆咁多嘢，令我好亂，唔識處理。」<br>JJ強調會放假休息，或去旅行學英文，結婚大事會慢慢想清楚，她直認視樊少皇為結婚對象：「拍拖預咗永遠一齊，希望將來結果係咁行落去，唔想有變數，我（結婚）一定會同大家講，放心。」<br>採訪：卓寶花<br>攝影：陳志嵐</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>