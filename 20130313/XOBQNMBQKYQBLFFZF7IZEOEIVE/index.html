<html><header><meta charset="utf-8"><title>千嬅拖住仔仔　心繫囝囝</title></header><body><h1>千嬅拖住仔仔　心繫囝囝</h1><p>【西貢】杜琪峯執導、古天樂、吳彥祖（Daniel）同高圓圓主演嘅《單身男女》前年上映時喺內地收過億票房，今年寰亞公司決定開拍續集，不過續集Daniel只係客串，而圓圓戲份都唔會好多，因為佢媽咪病咗，圓圓幾乎每日都要去醫院照顧媽咪，所以佢要求減少啲戲份。</p><p>等開工打電話</p><p>前晚有讀者報料話楊千嬅、周渝民（仔仔）喺西貢早禾坑碼頭拍戲，記者去到現場發現杜琪峯喺度，經了解後，原來係為《單身男女2》試戲，現場所見，千嬅同仔仔嘅戲份主要喺架遊艇上面拍，當上船時仔仔展現紳士風度出手扶千嬅，喺船上佢哋就排戲對吓台詞先。未開始拍時，千嬅坐喺船度打電話，睇怕佢都係掛住囝囝Torres，打電話問吓囝囝嘅情況。</p><p>續集主線應該會落喺古仔同千嬅身上，故事會講為忘情去到北京任職嘅古仔，繼續四處留情，一日與舊情人高圓圓偶遇，又愛火重撚，點知死性不改嘅古仔，繼續同其他女人糾纏不清，又激走圓圓，之後佢又重遇初戀情人千嬅，又想重新追求，搞到已經有愛人仔仔嘅千嬅，唔知點樣抉擇。<br>採訪：黃曉妍<br>攝影：仇志德</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>