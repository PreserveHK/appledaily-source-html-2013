<html><header><meta charset="utf-8"><title>沙膽虹手記︰　<br>管得越少越好 - 沙膽虹</title></header><body><h1>沙膽虹手記︰　<br>管得越少越好 - 沙膽虹</h1><p>首爾計劃禁止大型超市販賣包括蔬菜、蛋、豆腐、魚、啤酒等共五十一種食品和日用品，希望維護街市攤販和士多，一些人聽見此消息，馬上叫好；更有的提倡香港政府應該學習，「無謂給那些超市霸權獨大，又貴又不時品質有問題」。沙膽虹雖對大型超市無好感，又好同情街市攤販和士多，但絕對唔贊成首爾咁做，奉勸香港千祈唔好學，否則自由營商環境排名，肯定拾級而下。<br>香港是自由市場，沙膽虹見百佳賣的紅酒唔抵買，自己肯定唔會幫襯，寧願幫襯小型紅酒行，用一百多元買到品質較好的，但好多人貪方便，夜晚收工突然想買支紅酒回家飲番杯，就只有去超市或便利店，各取所需，冇乜唔妥。認識有些人反超市霸權，身體力行，只幫襯街市、小士多，就連買報紙、雜誌都幫襯報販，不會在便利店買，這是他們個人的自由，是他們生活的堅持，相反貪方便和乾淨去超市買餸和日用品的我們亦應受到尊重。若然香港有足夠多的人同情小士多和街市攤販，在足夠多的人寧願犧牲一些方便去幫襯他們，而他們的貨品又有足夠吸引力，他們自然就可以生存。<br>我們希望政府管得越少越好，政府管得越多，市場就越冇效率，我們的自由也被侵蝕。<br><br>沙膽虹</p></body></html>