<html><header><meta charset="utf-8"><title>好不主席：「剩子」救港 - 盧先亞</title></header><body><h1>好不主席：「剩子」救港 - 盧先亞</h1><p>上星期3.8那天寫過經濟發展，解放了女性的勞動力，也提高了眾姊妹的地位。此消彼長，男性擇偶的議價能力趨跌，所以造就不少人北上求偶（起初可能只係求歡）。據統計數字，家陣香港每年約有四萬名男人結婚，其中內地妻子佔約1.3萬人，即係話每三個結婚嘅男人，就有一個係中港結合。至於香港女性每年出嫁人數只有三萬人，而老公係內地人嘅得嗰3,000，女性策略果然「貴精不貴多」。不過長此下去，本港「剩女」只會有增無減，隨之而來的當然就是新生人口不足的社會現象。<br></p><p>鼓勵生育　要資助託兒所
</p><p>其實這非香港獨有，亞洲婦女不願結婚，唔肯生仔的情況比比皆是。最錫身的原來是新加坡女性，平均生育只有0.78名，怪不得該國政府振振有詞話要擴大移民人口。<br>海峽對岸嘅台灣亦只有1.16名，略低過香港，而本港女性平均生育1.2名小孩。近年發展飛躍的南韓則有1.23名，與同級對手的日本不遑多讓，而素以全球人均最長壽見稱的後者（這兩年先被港人超越），就有1.25名。<br>如上所述，港人活得長，又生得少，唔使㩒計算機都知，香港亦步其他先進國（特別係日本）的後塵，面臨人口老化威脅。財爺嘅財政預算案，亦提出相關數據以作說明，總之就算香港現行制度真係可以五十年不變，雖然唔知仲有邊個會信，但係唔使等多三十幾年，香港人口結構已然大變。撇除不能預計的融合速度和量度，按照香港現在的出生及離世數字演算，過多廿零年，勞動人口相對長者的比例，將會大減三分之二，換言之，就係唔夠人養老，現已在「啃老」的那輩，終有機會回饋報答，不過諗起都覺得靠唔住。<br>除咗繼續輸入強國子民，唯一治本方法就係鼓勵女性生育，不過指望「剩女」就肯定徒勞無功，所以應集中資源瞄準婚後女性。譬如，日本政府為女性可同時兼顧事業和育兒，大幅資助全國數千所託兒中心，並會增設更多新中心以應付在職女性的託兒需求。香港政府若然會依樣畫葫蘆，既要返工，又要湊仔，且無能力負擔外傭的媽媽當會舉手讚好。<br>又或可效法新加坡政府咁，提供生仔現金津貼，同實行「育兒優先配屋」政策，即係佢哋嘅組屋（類似居屋）有預留名額畀有仔女嘅家庭。講真，官員與其花心思為單身人士（男士居多，且唔使旨意佢哋能為香港人口貢獻）安居，倒不如為港長遠發展籌謀。點都比係咁意加幾千銀子女免稅額來得實際，不如我倒貼財爺，等你整多幾件中產「剩子」出嚟。<br><br>盧先亞</p></body></html>