<html><header><meta charset="utf-8"><title>求驗客手記：今季聯賽踢足2,610分鐘<br>鐵人謝4好英！</title></header><body><h1>求驗客手記：今季聯賽踢足2,610分鐘<br>鐵人謝4好英！</h1><p>我求大俠喺度向利物浦隊長謝拉特致敬！經歷多次傷患，去到32歲，但謝拉特體能仲勁過後生嗰陣，今季踢足英超每一分鐘，可以話係鐵人謝4，真係連Iron Man都唔夠佢嚟！剩番9場聯賽，謝拉特唔單止向賽季全勤嘅個人目標進發，仲話要幫紅軍打入前5，夠晒英。<br>謝拉特近幾季都受到鼠蹊同足踝傷患困擾，好似上季聯賽就只得12次正選；唔少人都以為「神奇隊長」係時候退落嚟。不過佢又點會向傷患認輸？謝拉特今季變身鐵人，踢足29場英超，而且場場都冇被換走，共上陣2,610分鐘，係唯一一名保持全勤嘅中前場球員；而且攻入8球，另有9次助攻，同朗尼、桑馬達等並列助攻榜首。</p><p>轉打防中襟踢啲</p><p>謝拉特咁「弗」，除咗要讚吓佢愛惜自己身體外，仲要歸功領隊羅渣士知人善用。羅帥睇中謝拉特經驗豐富，今季用佢打防中，去控制節奏，做deep-lying playmaker。呢個位勝在唔使成日帶波殺上去同對方後衞硬碰硬，而防守嗰陣又有盧卡斯等後輩幫手做攔截；所以謝拉特自然冇咁易受傷，襟踢啲。不過，從另一個角度睇，謝拉特全勤亦代表紅軍欠缺防中人才；祖阿倫同佐敦軒達臣都擔唔起大旗，盧卡斯季初又重傷唞咗半季。<br>上場對熱刺射入12碼，謝拉特幫利物浦贏熱刺3:2，升番上第6位。呢位隊長話嚟緊9場要交出完美表現，目標係下季歐洲賽資格，「利物浦絕對唔係屬於第7名、第8名或者第9名，我想每年都有得踢歐洲賽。希望𠵱家發力都未遲，我哋一定要喺季尾踢出完美嘅表現。前5位係目標，我哋會先做好自己。」<br>撇除門將，英超史上有40個球員可以踢足全季嘅每分鐘，利物浦之前有希比亞、加歷查同史卡迪爾。至於喺今季英超拍得住謝拉特嘅，就只有阿士東維拉後衞馬菲路頓，兩人係今季上陣時間最多嘅非門將球員。</p></body></html>