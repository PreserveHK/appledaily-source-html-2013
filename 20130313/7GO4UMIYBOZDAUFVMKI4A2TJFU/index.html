<html><header><meta charset="utf-8"><title>中環在線：電訊商𥄫中夜期商機<br>雲端𢱑生意 - 李華華</title></header><body><h1>中環在線：電訊商𥄫中夜期商機<br>雲端𢱑生意 - 李華華</h1><p>港交所（388）下月8號推出夜期，證券行老闆除咗要搵人輪更睇檔，仲頭痕緊點樣叫經紀將客戶嘅「柯打」錄音，事關唔係個個經紀都願意夜晚留守證券行，手機接客戶柯打始終有限制，有見及此，有電訊商就向證券行老闆埋手，推銷手機錄音計劃，但證券行暫時嘅反應嘛嘛。</p><p>錄低客戶落盤電話</p><p>聽聞，香港電訊（6823）同數碼通（315）睇到夜期可能帶來嘅商機，最近向證券行推銷手機錄音計劃，證券行要畀一筆服務費，經紀亦要額外畀幾百蚊月費，轉用電訊商特別提供嘅網絡服務，所有通話都會被錄音，證券行之後可以用雲端技術聽番啲錄音。<br>聽落呢個服務幾好，經紀喺5點至11點夜期時段，唔使留喺證券行，喺屋企或者企喺條街度，都可以用手機接客戶嘅落盤。問題就係錢作怪，證券行暫時估唔到夜期旺唔旺，如果生意有限，證券行仲要嘔錢買套服務，真係未見官先打八十。</p><p>經紀嘔多筆未必制</p><p>而且，呢個錄音系統好似係冇得揀，所有對話錄晒音，即係經紀同情人講嘅悄悄話都會錄低，為保障私隱，經紀要出多部手機，專門用來接客戶柯打先至得；忽然多兩筆開支，既要買手機，又要用多個網絡計劃，經紀未必肯制。<br>講到尾，經紀嘅生存空間越來越窄，對於證券行嚟講，客戶直接用Apps或者網上落盤最慳成本，唔少證券行為夜期做好呢方面嘅準備工夫，經紀睇怕要自求多福了。<br><br>李華華<br>mailto:LiWaWa@AppleDaily.com</p></body></html>