<html><header><meta charset="utf-8"><title>中環迷你裙：麥記賣大包都信邪？ - Samantha</title></header><body><h1>中環迷你裙：麥記賣大包都信邪？ - Samantha</h1><p>麥記賣大包，下周一朝早送出23萬個煙肉蛋漢堡，有份免費報唔知係咪字數唔夠撐，忽發奇想加入風水命理分析，指玄學師傅話當日吉時係「朝早七時至下晝一時，若搞活動未來可賺大錢。」雖然麥記剛公佈的同店銷售麻麻，但仲係賺緊大錢，估唔到會為咗派345萬出街要特別擇日？</p><p>當年千億爭產案，小甜甜為轉運在華懋掘地洞種生基，幾億幾億就咁掟出街，傳媒傾向將解釋唔到嘅事以風水解構。城中首富逾十億建觀音像和寺廟，以風水佈陣解釋尚算合理，但濠江千金「人中」白色粉末事件，竟然以大宅擺設印證影響健康，未免太本末倒置！<br>身邊不少朋友信風水，或者大家每日見得太多「不能解釋」的事。有姊妹的舊上司在辦公室擺了個風水陣後，的確撈得風生水起，但據聞某個位坐上去的同事，小則體弱多病，大則父母傷亡，簡直有如90年代港劇的邪門風水術，當姊妹被安排坐上呢個「邪位」，即時走夾唔唞！</p><p>Samantha<br>本欄逢周一、三、五刊出</p></body></html>