<html><header><meta charset="utf-8"><title>專題：怪獸家庭子女崩潰實錄</title></header><body><h1>專題：怪獸家庭子女崩潰實錄</h1><p>家長過份緊張演變成怪獸家長，怪戰家庭最終引發各種兒童心理病。<br>父母以為放任孩子有助發揮，怎料換來當街尖叫；以為照顧周到，卻變成飯來張口；有子女因父母意見分歧而變成磨心，更甚者，為人妻者集中注意在子女，反將老公「送咗」俾工人偷情都懵然不知。</p><p>做父母的都將注意力過份集中在子女身上，最終出現三種常見現象，包括不自覺地出現過分放縱或過分緊張的現象，又或者夫妻間因管教問題上出現爭執。在這三種常見問題下成長的孩子，難免會出現心理問題，更嚴重的，甚至會變成婚外情的導火線。<br>好多家長以為為子女安排好切是為他好，無論起居生活、吃甚麼、做甚麼、讀書上學、上班，甚至結婚，父母都為孩子準備妥當，根本無機會讓孩子自已處理問題，孩子未出聲，已經幫他做東做西。<br>主治家庭及兒童問題的臨床心理學博士鄭穎珩（Viviana）憶述：「曾經接觸一個13歲青年，衫又著唔好，扭又唔識扣。我以傾談的方式引導佢，發現佢內心自卑得來懶散，覺得媽咪咩都會幫佢做哂，所以咩都唔需要識。」<br>相反，有些家長任由孩子話事，以為是痛錫，但當無知的孩子擁有話事權後，會變得無大無細，最終讓孩子養成難以修復的壞脾氣。「有個小朋友來睇症，喊得好淒涼兼碌地沙，走嗰時嚇親啲護士。傾多幾次偈後，原來家長一直任由佢話事，當佢出外遇到不滿就大發脾氣。佢會覺得：『點解係屋企可以發脾氣，係街就唔得呢？』佢會覺得好困擾，問題解決唔到就大喊發洩。」Viviana指，這便是過份放縱的後果。<br>家長必須控制小朋友，待他們喊夠鐘就要停，不能再繼續發脾氣，家長要在旁重複勸導，讓他們知道社會是有規矩的。<br>父母因教育意見分歧，也會影響到小朋友，Viviana憶述其中一個案例：「之前有個4歲男孩經常不斷地眨眼，母親帶佢嚟睇症，小朋友點都唔肯講嘢，唯有叫佢將屋企嘅情形畫出來，佢筆下 嘅一家三口，小朋友縮作一團夾在父母中間，原來佢成日見到父母鬧交，所以好唔開心，而呢個亦都係佢成日不自覺眨眼嘅背後原因。」最後我建議呢對父母，先要在管教問題上取得共識，並從新花時間教導及糾正小朋友的怪異行為。<br>除了因家長教導問題而形成的兒童心理病外，原來不少婚外情，都是由過分緊張孩子的母親一手造成。「曾經有個5歲大的男孩經常發脾氣和哭鬧，當時父母已經開始搞離婚，媽咪以為佢因此而唔開心，點知我同小朋友傾偈時佢講話，因為見到爸爸同工人姐姐拖手而好唔開心，所以發脾氣。當時媽咪仲未知道呢件事。」<br>就上述個案，Viviana雖然予以一段頗長時間的輔導，但結果該對夫婦都以離婚收場。「我成日講，做媽咪的首先要學識雙眼唔好只顧望住個仔，要多啲留意同欣賞身邊個老公，做父母有足夠的溝通，先可以讓孩子身心健全地發展。」</p><p>解畫和讀心機</p><p>除了透過面見傾談作心理輔導外，還會用到手偶公仔、讀心器或沙池等。傾談是心理輔導必須用直接的方法，小朋友在陌生環境多數都表現得沉默，所以常以畫畫的方法，讓他們畫出心事；還可用手偶公仔，以角色扮演方法來引導小朋友說出問題，如向第三者說話，可減低小朋友的不安感，一般作輔導用的手偶公仔,都會是一對男女，方便扮演不同角色。<br>家庭治療則多用讀心器（機名：Biofeedback），因為好多時小朋友唔敢講出真話，怕被父母責罰，治療時可能講大話，透過這部儀器，可量度病人解答問題時的心跳、手汗和體溫變化，從而了解他們的心理狀。</p><p>港爸媽認怪獸家長</p><p>記者日前到名校林立的九龍塘訪問多位幼稚園及小學家長，他們普遍認為自己算是怪獸家長。<br>林先生：「一星期安排三樣活動俾個仔，報學校一定要有課外活動，呢個教育制度，即使成績低啲，但只要有一項課外活動叻，好多時啲名校都即刻收。個個（家長）都係為咗咁而俾小朋友學，唔係邊有咁多人學呀。」<br>另一位媽咪梁小姐覺得香港生活節奏急速，為了快人一步，好多事情都會幫女兒完成。「阿女今年6歲，現在一星期參加4樣課外活動，星期六、日休息或參觀博物館等，暑假可能報埋英文班或小學預備班。生活上為咗快，好多事都會幫佢做哂，如著鞋仲未識綁鞋帶。」她自認半個怪獸家長，但唔算過分。<br>法會議員李慧琼（囡囡十歲）自認怪獸家長：「呢個只係一個代名詞，身邊好多人覺得『人人都咁做，點解要話自己係怪獸呢？家長望子成龍本來就係好事。』其實我同好多家長一樣，俾小朋友學習一體一藝一語文，現在每星期都有學鋼琴、游水、合唱團及英文班，已經唔算多，為咗升到英中名校學校，確保將來可以穩佔香港僅有的18%大學學位之一，根本冇得揀。」</p></body></html>