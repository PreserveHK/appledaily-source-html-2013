<html><header><meta charset="utf-8"><title>珍珠鑽石 - 左丁山</title></header><body><h1>珍珠鑽石 - 左丁山</h1><p>到陸羽飲茶，醫生C最後一個入座，公子L立即舉杯向佢祝賀，我地問：「賀乜嘢呀？」公子L話：「敝機構係主辦單位之一，在會展舉行嘅香港國際珠寶展每年有珠寶設計比賽，今年去到第十四屆，分公開組與學生組，醫生C太太奪公開組嘅『南洋珠』設計比賽金獎，梗係要祝賀醫生C啦！」咁又係，比賽係國際性，C太能在「南洋珠」組別脫穎而出，可喜可賀之至。C太非一般太太，自己經營珠寶設計生意，我地話醫生C賺賺埋埋，應該多啲買珍珠、鑽石、寶石俾太太設計自用！<br>講起珍珠，左丁山記得上星期一（三月四日）周大福招待股市分析員到葵涌參觀珠寶設計工場及皇后大道中新舖（即原屬龍子行地舖），左丁山因時間關係，冇到葵涌，只係在中午時分，加入「參觀團」到大道中第三分行「睇嘢」，只限於睇啫，因為啲珠寶鑽石價錢全部在六位數字以上，實非中產分析員所能負擔，左丁山見到在「珍珠飾櫃」有一大盤珍珠，分金珠、黑珠、白珠三類，粒粒似荔枝肉咁大粒，夠晒圓，無瑕疵，價值不菲。以此問公子L，公子L話：「珍珠之中，金珠最罕有，也最貴，周大福買珍珠，全世界都知，只向世界各大珍珠養珠場買入Top 5%，甚或更低。因為佢出得起錢，養珠場一般都會將最好嘅收成產品留低，一併賣俾周大福嘅。」唔怪得，要儲夠一打以上又圓又大嘅金珍珠，係要錢要面要耐性先至買得齊嘅。<br>我地成班人當日又睇埋鑽石，周大福店有一個飾櫃賣完美鑽石，所謂完美（perfect），要攞到GIA證書評分三個Excellent至得，一粒12卡鑽石首飾，光芒耀目，直情搶眼，零售價一千二百萬，本地豪門貴婦或內地豪客買咗戴上手指，出席宴會，有冇心理負擔㗎？戴出門口都驚俾人打劫啦！分析H笑左丁山：「你見得少啫，證券業界名人C太太左耳右耳戴鑽石耳環各5卡一隻，手指鑽石環係20卡，人地戴得都唔知幾自然！」唔好話C太演嘢，佢精於投資，十幾二十年前已買入鑽石，而鑽石不斷升值，佢嘅耳環、戒指已經賬面值升了不少，有得威，又賺錢，邊個夠C太咁醒。周大福嘅專家話所有鑽石產品，有雷射認證，完整電腦紀錄（由鑛場出土至零售，買家賣家全部入晒電腦），可以環球追蹤，賊贓極難出售！</p></body></html>