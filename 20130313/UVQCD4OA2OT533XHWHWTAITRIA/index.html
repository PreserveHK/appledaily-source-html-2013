<html><header><meta charset="utf-8"><title>自嘲BB似盛女Bonnie<br>樂樂盈盈誕7.2磅開心女</title></header><body><h1>自嘲BB似盛女Bonnie<br>樂樂盈盈誕7.2磅開心女</h1><p>恭喜恭喜！湯盈盈、錢嘉樂的囡囡Alyssa已於大前日（10日）出世，重7.2磅，自然分娩的盈盈康復進度甚佳，昨午與樂樂齊齊見記者，隨即出院返家休息，親剪臍帶的樂樂，落剪時不忘搞笑本色，竟遞相機給盈盈代為拍照，又自嘲囡囡似他如似盛女Bonnie，幸好Alyssa眼大似媽咪。</p><p>湯盈盈和錢嘉樂於去年11月完婚並宣佈已懷有身孕，本月初大肚盈盈出席《老表，你好嘢！》慶功時透露預產期在本月17日，估不到Alyssa提早一星期面世，盈盈已於大前日在山頂嘉諾撒醫院產女，榮升媽咪！</p><p>「當拍戲教佢呼吸」</p><p>昨午2時，盈盈樂樂在醫院十指緊扣落樓親自宣佈喜訊，樂樂應記者要求，連咀盈盈面珠四次。剛做了爹哋的樂樂坦言像發夢般：「囡囡7磅3安士（約7.2磅），3月10日凌晨盈盈有啲肚痛，之後瞓番，到朝早7點覺得好似係喎，就入醫院，過程順利，到中午12點半順產，自然分娩唔太痛。」原本樂樂不敢剪臍帶，他笑言：「我由細到大夢想喺產房外踱步，熄燈至入去，但護士同醫生逼我入去剪臍帶，入咗係啱，分享過程令自己珍惜呢件事。」<br>樂樂透露見盈盈準備生產的半小時中多次回氣，便如動作導演般教盈盈如何呼吸：「生生吓佢仲問我係咪生唔到，我叫佢唔好諗做唔到嘅嘢，叫佢唔好咁亂，其實我都唔知做緊乜，當拍戲咁，我又怕佢用錯力，應該似屙屎咁，護士叫我正面睇佢生，但我希望有番啲保留同幻想。」在Alyssa出世的一刻，盈盈感動喊到似噴水池，樂樂形容自己做了小噴水池，盈盈在旁即爆料：「佢剪臍帶時遞咗部相機叫我幫佢影相呀！」</p><p>「原來臍帶好硬㗎」</p><p>對這個感動時刻，樂樂以三個英文字形容，他說：「係amazing、incredible同wonderful，我啲英文用盡晒喇！感覺好微妙、神奇，我怕自己手勢唔好，整到阿女個肚臍唔靚，原來臍帶好硬㗎！」他又坦言：「真係冇諗過嘉樂仔做老竇，好開心呀！」樂樂不忘大讚盈盈好勁、好叻，如何獎勵老婆？樂樂說：「我乜都畀晒佢啦！」<br>至於Alyssa樣子似爹哋還是媽咪，樂樂再搞笑：「分兩派，啲護士話似我，我即刻諗起盛女Bonnie，梗係似媽咪好啦！對眼一定係似媽咪。」中文名叫甚麼？樂樂說：「等爺爺改，有諗過錢進，國歌咁，但女就諗過叫錢晴，都係等爸爸修飾吓。」<br>盈盈康復得快，她透露今次生B不算太辛苦，並準備餵人奶，已請了陪月，暫時會全職湊女，但她的肚仍似懷有身孕，樂樂忍不住笑老婆：「我懷疑仲有細佬喺裏面，好似未生咁。」問到會否再生，二人異口同聲表示會，並等康復後再諗。樂樂透露今年會不接長程的工作，因不捨得離開兩母女，而他已收了不少禮物，其中劉德華送了很多BB衫、車及用品。見過記者後約下午3時20分，盈盈樂樂乘坐七人車回家休息，而囡囡早已返家。</p><p>「盈盈唔怕冇人奶」</p><p>此外，盈盈姊妹文頌嫻爆盈盈產後不久即大叫肚餓，她更認為盈盈樂樂都是搞笑之人，Alyssa必是個開心BB，文女說：「盈盈唔怕冇人奶呀，我同周家蔚教晒佢食啲乜，做乜嘢按摩可以增加人奶。」而姚樂怡則表示看過Alyssa的照片，覺得面形似樂樂。另在電視城開工的黎耀祥謂送甚麼禮物，會交給太太處理，由於盈盈樂樂都放假，要託人轉送。」<br>採訪：卓寶花　攝影：陳順禎</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>