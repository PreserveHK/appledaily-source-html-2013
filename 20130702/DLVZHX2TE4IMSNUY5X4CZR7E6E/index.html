<html><header><meta charset="utf-8"><title>撐佔中者心聲</title></header><body><h1>撐佔中者心聲</h1><p>拒獨善其身<br>「民主係我跑過最長嘅馬拉松，但比賽馬拉松只是為自己而跑；追求民主就係為所有人而做。<br><br>若果政府繼續對推進真普選無動於衷，我將會考慮參與出年舉行嘅佔領中環，呢個將會係一個好大嘅震撼，呢個係有能力及應該做嘅事。<br><br>我哋財經同工商界都明白到，若然我哋唔協助社會推進香港民主，財經同工商界將不能獨善其身。」</p><p>抗特權分子</p><p>「佢哋都唔係專搞開社運、平時上街嘅人，嚟上街係為咗為公平發聲，金融人現時都擔憂香港被殖民被換血，𠵱家有好多特權分子，令（港人）某啲工種好難上到某個位。<br>我近期建議由牙醫轉型做演員嘅朋友Ines laimins，喺蘭桂坊Fringe club演出有關佔中舞台劇，唔單止係廣東話同普通話人知道，即使外國人都知道點解我哋要佔中，希望「英文版佔中」最快可於10月上演」。</p><p>為普選公義</p><p>「我諗給予新政府評分係好低分……唔合格！今年市民上街遊行訴求較過去較為單一，主要針對新政府施政水平同埋誠信，要解決施政失效嘅問題，只有一個辦法，就係落實真普選。我堅信好多問題都係來自冇真普選，如果有真普選選出一個香港人肯接受嘅特首，好多問題，例如政府施政都會解決咗！<br>有唔少財圈內朋友亦有走上街表達訴求，喺大是大非下，每個人都有責任追求真普選。」</p><p>要當家作主</p><p>「由03年開始，每年7.1我都係路上度過。喺呢一日遊行，已係好多香港人嘅習慣。尤其係今年，面對誠信破產嘅政府，相信會有更多人企出嚟爭取民主。不過，今年7.1，同往時唔同，我並冇參與遊行，唔係因為我心灰意冷，而係我參與集會嘅司儀工作，以另一種角色參與。<br>我相信好多人都同我一樣，只要一日未有真普選，都會用腳步話畀權貴聽，人民應該當家作主。」</p><p>行最後一步</p><p>「每年7.1遊行，第一站一定係維園，但今年唔同，我會先去灣仔佔中街站同啲戰友打吓氣，幫手籌款，為下一階段嘅商討日做準備。今年係03年50萬人上街十周年，經濟唔好似十年前咁壞，但係咪代表香港人開心咗？答案唔係。<br>面對冇承擔冇能力治港嘅政府，香港人嘅無力感比十年前更大。今日嘅香港已經到咗危險嘅時刻，因為港人對政府已經失去信任，佔中已經係最後一步。」</p></body></html>