<html><header><meta charset="utf-8"><title>對厚顏無恥梁振英忍無可忍　人民做老闆　炒特首魷魚</title></header><body><h1>對厚顏無恥梁振英忍無可忍　<br>人民做老闆　炒特首魷魚</h1><p>【7.1之全城倒梁】<br>7.1狂雨下，人民揮汗水、順良心，豪情勝舊時。不論是厭倦了語言偽術的夫婦、拿着溶爛紙標語慨嘆不停被大陸化的市民、不忿庸官「企喺敵人嗰邊」的老師、還是抱着孫兒撐着傘、大叫「頂佢唔順」的長者，看了梁班子的爛戲一年，已經忍無可忍，誓言要與43萬人將那厚顏自稱「不敢自滿」、裝睡扮鴕鳥的梁振英一腳踢下台！<br><br>記者：張嘉雯　呂浩然　吳嘉羚　潘柏林</p><p>梁振英管治下，港人學會了「無恥才是勇」，抱着1歲孫女上街的顧先生直言「頂佢唔順」，2003年50萬人遊行後決定再次現身街頭，「唔滿意佢講大話，佢個位呃番嚟㗎之嘛，佢識講嘢？好多人都識講嘢啦，佢呃得好出面，我頂佢唔順呀，為咗香港人，唔想再繼續咁落去，我諗都要做啲嘢囉。」</p><p>「根本企喺敵人嗰邊」</p><p>年逾古稀的李氏夫婦，每逢六四、7.1都有上街發聲，批評當初梁振英「靠呃」才可做特首，「當年阿爺都冇諗過畀佢做，佢係second choice（次選）之嘛。」他們兩老昨早自製標語寫上「梁振英下台、我要真普選」掛在心口，認為除了梁要下台，香港人更要有一個真正民主的普選制度，「好似台灣咁，就算揀咗個貪污嘅阿扁（陳水扁），人民都有制度炒佢魷，香港都係，唔係要一個只聽中共話嘅特首」。他們又批評，回歸至今只有倒退沒有進步，「所以我哋只能行出嚟，冇其他選擇」。<br>從事藝術戲劇教育工作的阿謙，被國民教育氣炸，「點解要啲學生讀國民教育？有乜嘢歷史、文學做唔到？就係立場囉，歷史唔會講大話，國民教育可以講大話，因為政權唔公義，想隱瞞，就透過教育方法磨滅啲小朋友嘅心志，好過份」。他狠批梁振英與敵人站在同一陣線，「佢根本企喺敵人、中共嗰邊，唔係企喺我哋嗰邊，冇幫我哋爭取過任何嘢，做好多嘢只係想令我哋快啲被同化，同化落中國度」。</p><p>「點知仲衰過董建華」</p><p>由2003年開始，每年都會參與7.1遊行的嚴先生，自製道具裝具戴上高帽寫上「CY下了台普選有望來」標語，他批評梁振英上任至今大話冚大話，對民主普選毫無承擔。他直言梁上台前曾對他有期望，「點知佢仲衰過董建華，根本唔值做特首」。<br>自言是「李柱銘年代」的陳先生，坦言爭取普選多年，不明白為何最後走出了一個只得689票當選、滿口謊言的人當特首，「佢嗰班人，乜嘢人都有，偷呃拐騙又有、呃錢又有，咁冇誠信嘅人，最基本一樣嘢，點代表香港呢？不知所謂」。他又批評，經常以香港精英形象自居的梁振英，過去一年醜聞不斷，毫無建樹，「港人港地，解決唔到中產同後生仔嘅買樓意欲，仲推高樓巿，我最想係梁振英下台，講俗啲，劉德華做，都做得好過佢啦！」</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>