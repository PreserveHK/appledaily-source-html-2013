<html><header><meta charset="utf-8"><title>隔牆有耳：四成人求神　CY今年Out - 李八方</title></header><body><h1>隔牆有耳：<br>四成人求神　CY今年Out - 李八方</h1><p>喺03年7.1大遊行之後，廢董足足賴死一年半，先腳痛為由被叮走，今年廢英究竟要等幾耐先被out，到時佢又會用乜原因自行請辭，先冇咁難睇呢？《蘋果》喺7.1大遊行現場做嘅民調就顯示，近四成受訪者認為CY今年內會收皮。泛民就估，佢勢必會用「看不出的隱疾」，包括頭痛、頸痛、腰痛、爆血管等理由提早下台。<br>《蘋果》民調訪問咗近200位市民，睇媖香港人斷估狼英幾時下台謝罪，39%受訪者都估佢留唔過今年，希望集體智慧會估中啦。估2014年嘅就有29%；好似老董咁，可以捱多兩年、即2015年就有7%；8%就估下次立法會選舉、即2016年會下台，估佢玩到2017嘅有17%。</p><p>立會答問會預告腰痛</p><p>工黨何秀蘭就話，狼英向來冇腰骨，最鍾意倚着阿爺做人，早前喺立法會答問會已經話腰痛，「既然梁振英都冇腰骨，就好容易有腰骨痛。」佢就最希望明年1月公佈施政報告前，狼英就以腰痛為由退位走人。<br>當年老董以冇人信嘅腳痛原因下台，民主黨涂謹申就相信狼英唔會用腳痛，但一定批死佢會話「醫生叫我唔再做，以免病情惡化」嘅原因博同情，總之呢個「隱疾」唔會畀人睇到。社民連啲靚女義工，一啲就估佢頭痛腰頭，一啲就估佢俾香港人激到爆晒血管敗走香港。公民黨主席余若薇就厚道啲，話最希望狼英以「香港需要有普選」辭職，喺下台前為香港人做番件好事，希望今次唔使一年就可以將隻狼叮走。公民黨梁家傑個老婆陳淑儀就話，狼英咁硬頸，估佢會用頸痛為由，頭岳岳咁下台喎。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>