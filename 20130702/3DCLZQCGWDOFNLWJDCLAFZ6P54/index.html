<html><header><meta charset="utf-8"><title>演藝人無懼風雨上街龍小菌激動眼濕率眾倒梁</title></header><body><h1>演藝人無懼風雨上街<br>龍小菌激動眼濕率眾倒梁</h1><p>風雨飄搖，但無阻市民昨日7.1上街遊行的一腔熱血。演藝界如歐錦棠、龍小菌、林建明、森美及盧凱彤等，昨日在三號風球懸掛下齊齊冒住風雨上街，爭取民主自由及真正普選。已除罩的蒙面歌手龍小菌，在昨晚為遊行人士打氣的音樂會上，激動到眼濕濕之餘，更帶領台下市民高叫梁振英下台口號。</p><p>自03年7.1後，不少演藝界人士因為要北上搵食，或因受壓而不敢參與遊行表達訴求，不過，隨着近年民怨沸騰，演藝人紛紛再站出來表達不滿。十年後的7.1，雖然撞正三號風球懸掛，不但無阻演藝人遊行，而且昨日出席人數也較往年為多，包括歐錦棠、龍小菌、林建明、森美、盧凱彤、藍奕邦、DJ Donald、前DJ Leo（詹志文）、張同祖和導演舒琪等冒住風雨上街，爭取真正普選。</p><p>臨場唔唱《狼來了》</p><p>一直以蒙面歌手示人的龍小菌，昨日以除罩真身先為遊行人士出發前唱歌打氣，繼而再與緋聞男友兼經理人邵子風遊行，龍小菌表示每年都會遊行：「為咗打氣，一陣會唱歌支持，支持真普選。」晚上她與吳彤出席遮打道舉行的音樂會「7.1大遊行終點集會」，她之前表示會唱《狼來了》及Beyond的《長城》，因前日是黃家駒死忌，她相信唱這首歌能喚起團結心，不過之後她卻改唱《長城》及《思潮作動》，她在台上激動地說：「我今日講三個字，台下就會有人講兩個字，我試吓係咪。」之後她高叫「梁振英」，台下即大叫「下台」，如是者龍小菌講了三次，繼而激動到眼濕濕說：「多謝落雨都嚟支持！」</p><p>事後，問到小菌臨時改歌是否有外來壓力？她說：「唔係，只係首歌（《狼來了》）太長，《思潮作動》都係講支持學生嘅。」她解釋眼濕濕原因：「因為自己好激動，三號風球都見到咁多人嚟表達訴求，作為歌手盡力表達意見，希望透過我嘅歌令大家團結起，最想要真普選，呢個特首係小圈子選出嚟，希望教育改革！」而歌手吳彤遊行後在晚會上獻唱《黃雀飛》，他表示最想爭取同志平權，只要香港有真普選，這類社會問題就會較易解決。</p><p>歐錦棠則在電話中表示遊行深受感動：「淋到隻狗咁！我兩點鐘去到，見到維園咁少人嘅？但好快滿晒，然後落雨，但冇人走喎！其間橫風橫雨，塞咗好耐，但冇人鼓譟，冇人講唔好嘅說話，大家好守秩序，好齊心好熱心，好感動！」他表示上街最終極希望是爭取普選：「萬眾一心希望真普選，我哋有得揀，揀一個出嚟為香港謀求福利，憑公義去做，珍惜我哋嘅自由。」而有份遊行的林建明昨在電話中說：「預咗落雨，但啲人好好，冇混亂，又互相照顧，好好！落雨冇咁熱咁焗，第一年熱到唞唔到氣。落雨都有咁多人遊行，好感動，香港人真係好愛香港，我為香港人而驕傲！」</p><p>森美望落實普選</p><p>𡃁模Naomi昨日亦有現身遊行行列，她說：「第一次嚟遊行，因為覺得今年真係需要普選，我會堅持行到去中環。」森美、藍奕邦、盧凱彤及DJ Donald等昨日均有參與遊行，盧凱彤在微博上載自己與友人撐傘遊行合照說：「上街，下雨又怎樣？」森美第二次參與7.1遊行，他昨接受電話訪問表達訴求：「香港人表達言論自由好珍貴，今年再出嚟係因為維穩騷令年輕人唔參與遊行，自己作為藝人要企出嚟表達意見。另一原因要爭取普選，市民對政府信任嚟自基本法，大家都想享受真正民主，希望政府盡快落實普選日期。」</p><p>原打算參與遊行的郭晉安，昨日在電話表示因為落雨未有現身，但家人有參與遊行，問到對政府有甚麼訴求？他說：「好多嘅，睇你需要，為咗下一代自由啦！希望有一人一票選，為呢樣嘢最緊要。」<br>採訪：盧妹、藍文浩、譚倩宜<br>攝影：仇志德、陳順禎</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>