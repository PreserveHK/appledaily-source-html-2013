<html><header><meta charset="utf-8"><title>隔牆有耳：最Hit街站　學民勝在有之鋒 - 李八方</title></header><body><h1>隔牆有耳：<br>最Hit街站　學民勝在有之鋒 - 李八方</h1><p>錢箱幾近爆滿</p><p>去年嘅反國教風雲人物、學民思潮黃之鋒，噚日照舊去街站為學民思潮籌款，亦同時令學民思潮嘅街站相當受歡迎，錢箱幾近爆滿。黃之鋒嘅個人魅力，亦都令市民瘋狂，有市民捐完錢後，幾乎想熊抱黃之鋒。</p><p>搞笑「出氣袋」</p><p>提倡本地文化藝術嘅「活化廳」，今年喺街站售賣多款Tote Bag，人人都邊揀邊笑，其中一款係以「通勝春牛圖」做主題，為一眾打工仔出番啖氣，個袋寫住「打工仔做牛做馬，大老細扭屎狒花，忍屎忍尿夠晒皮，罷工罷買無花假」。<br></p><p>小紅帽Tee斷貨</p><p>公民黨街站今年以「豺狼與小紅帽」為題，寓意港人要似小紅帽，向狼英說不。副主席陳淑莊身穿嘅呢件小紅帽Tee，喺多個街站賣斷貨，而噚日傾盤大雨，反而令個黨喺今年年宵攤檔賣唔去嘅「人人落力踩CY」人字拖大賣。</p></body></html>