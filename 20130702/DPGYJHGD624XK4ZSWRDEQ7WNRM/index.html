<html><header><meta charset="utf-8"><title>隔牆有耳：警察老點　伯伯被困人堆 - 李八方</title></header><body><h1>隔牆有耳：<br>警察老點　伯伯被困人堆 - 李八方</h1><p>今年7.1遊行，差佬嘅封路安排堪稱史上最差，唔單止遊行人士被困維園，去到軒尼詩道崇光對出要同差佬開拖，就連冇參加遊行嘅小市民，都俾警察先生誤導，被困示威隊伍呀。<br>有位推住紙皮車嘅伯伯，原本想推住車過對面馬路，點知就畀警察老點，點咗佢加入遊行大隊（圖），之後警察又唔肯放行喎，結果搞到伯伯俾困人龍中，惟有齊齊倒梁啦。講開遊行，維園集會本來風和日麗㗎，後來掛起三號波，烏雲密佈但都未落雨，點知大會高唱《民主會戰勝歸來》，就即刻落大雨，好多在場人士都話，上次六四燭光集會，都係播起呢首歌，雨勢就一發不可收拾，都幾邪呀。</p></body></html>