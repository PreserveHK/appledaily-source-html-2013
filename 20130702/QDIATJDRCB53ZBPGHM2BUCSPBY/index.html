<html><header><meta charset="utf-8"><title>隔牆有耳：擦主子鞋　鄭耀棠惹暴雨 - 李八方</title></header><body><h1>隔牆有耳：<br>擦主子鞋　鄭耀棠惹暴雨 - 李八方</h1><p>香港各界慶典委員會主席鄭耀棠噚日出席添馬公園慶回歸嘉年華，喺台上狂擦CY鞋，記者聽到毛管戙，但佢之後喺台下仲要喺記者面前繼續擦，越擦越過火，當時本來落緊微微雨，但當佢講到CY真係做嘢嘅人、好勤力，成個問責班子好團結，盡心盡力為市民服務嗰陣，突然刮起狂風暴雨，啲雨倒水咁，有記者話咁講法，真係天怒人怨，結果唔夠半分鐘記者頂唔住走晒。未散場前，鄭耀棠仲有講連日嚟嘅慶回歸活動有逾20萬人參與，當中包括2,000幾團體，合共37場以上活動，淨係去做家訪嘅義工都有1萬名，唔知佢係咪計埋被探訪嘅4萬7千幾個家庭成員呢？</p></body></html>