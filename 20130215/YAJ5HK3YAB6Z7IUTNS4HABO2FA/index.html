<html><header><meta charset="utf-8"><title>智取大市：低吸神　威博上18元 - 晉佳</title></header><body><h1>智取大市：低吸神　威博上18元 - 晉佳</h1><p>晉佳估計，蛇年藥業股表現應該相當唔錯，其實近排只要係基本因素合格嘅醫藥股，普遍都有唔錯升幅，不過長遠點都要揀隻有番咁上下質素嘅，先經得起時間考驗。除咗之前推介嘅羅欣藥業（8058）可以候低吸，神威藥業（2877）亦係另一個選擇。<br>神威主要做現代中藥注射液、軟膠囊同顆粒產品，用喺心腦血管、呼吸系統及消化系統疾病，同感冒、發燒等，其中心腦血管藥品收入約佔去年上半年營業額42.8%，抗病毒治療產品同其他產品則佔28.3%及28.9%。<br>期內營業額跌4.4%至10.02億元（人民幣．下同），純利跌19.1%至3.55億元，純利率約35%算頗高，但唔及2010年上半年嘅四成以上；每股盈利43分，年度化市盈率13.6倍。第三季收入5.03億元，按年增長3.6%，相信下半年業績能夠靠穩。另外，神威嘅財政狀況相當健全，去年中淨現金21.32億元，佔市值兩成左右。如果扣咗淨現金，市盈率唔夠11倍，就算盈利唔升唔跌，估值都合理。</p><p>15元水平有阻力</p><p>前排先後有摩根大通同美銀美林睇淡神威，話佢嘅非處方藥銷售渠道重組比預期慢，銷售開支keep住高企，令今年毛利率繼續受壓。不過，晉佳認為神威嘅估值已經反映利淡因素，而中國醫療保健行業長遠能夠保持增長，只要神威有能力keep住市佔率，收入再度膨脹唔難，利潤率亦有機會回穩，隨着內地經濟有起色，神威盈利可能已經見底，現價唔適宜睇得太淡。<br>事實上，神威股價近期亦對辦，年初至今升近三成，不過股價似乎喺15元有阻力，好難短時間爆上，與此同時港股亦有可能調整，令神威有機會落番13.50元嘅支持位，所以候低吸好過。如果博到佢收入加速增長而毛利率喘定，市盈率就有條件返去扣除淨現金後嘅13、14倍，股價中線可挑戰18元。如果明顯跌穿12.70元，即係跌勢超過年初至今嘅升浪0.618倍，則確認升浪結束，到時就要止蝕。<br><br>晉佳<br>本欄逢周一、三及五刊出</p></body></html>