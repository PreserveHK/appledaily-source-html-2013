<html><header><meta charset="utf-8"><title>中環在線：<br>周松崗　龍蛇混淆 - 李華華</title></header><body><h1>中環在線：<br>周松崗　龍蛇混淆 - 李華華</h1><p>港交所（388）主席周松崗，噚日首次以主席身份主持新春開巿儀式。可能舊年龍年好事太多，好似4月佢做主席、港交所又收購埋LME，所以周主席噚日致辭嗰陣，前後兩次都將蛇年講咗做龍年。<br>查實周主席又唔使咁懷緬過去嘅，港交所籌備咗好耐嘅期指夜市噚日終於獲批，蛇年都算開咗個好頭啦，可能今年埋單成績唔差得過舊年呢！<br>行政總裁李小加（Charles）就喺蛇年重新推出佢個blog「小加網誌」，仲post咗一篇新文，分享佢對港交所發展嘅睇法，佢今次就用搞party嚟形容資本巿場發展。睇返Charles對上一次寫blog，已經係上年1月嘅事，即係有成年幾冇寫。相反同樣有個blog嘅財爺曾俊華就勤力得多，每星期日都有文章出。希望Charles唔好「虎頭蛇尾」，咪嘥咗個blog啦！</p></body></html>