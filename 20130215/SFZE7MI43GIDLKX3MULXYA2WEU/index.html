<html><header><meta charset="utf-8"><title>門常開：十大拜年問題　越答越激心</title></header><body><h1>門常開：十大拜年問題　越答越激心</h1><p>拜年，兩個字，一橫一直，一係狂𢭃利是開心到飛起，一係俾啲姨媽姑姐問題煩到核爆，平安走得出門口就算贏，係咪咁話？<br>好多老友呻拜年攰過返工，皆因俾一大班明明唔係好熟、每年只見一次嘅姨媽姑姐輪流審問重覆又重覆嘅問題，真係慘過俾廉署查家宅。毒男更加鬱在心裏口難開，明明自己一個更開心，但偏偏俾親戚問情人節去邊度玩，惟有一係匿埋剝瓜子，一係寄情魚蝦蟹懶理世事，總之有苦自己知。<br>網上近日瘋狂流傳拜年十大煩人問題，查實核心問題嘅核心，就係夾硬要同親戚朋友去比較，無論有冇女朋友、搵幾多錢、抑或幾時買樓?最後都只會成為三姑六婆茶餘飯後嘅八卦話題，心裏面好想講：「關你鬼事！」但現實中都只有笑住講廢話算數。唉，好攰。<br>吳爽</p><p>工作及財政問題</p><p>‧𠵱家做緊乜嘢？搵幾錢人工呀？<br>‧買咗樓未？阿邊個上年都買咗乜乜豪庭喇。<br>‧有冇投資呀？李氏力場啲股票好抵買呀！</p><p>感情問題</p><p>‧拍拖未？出年輪到你派利是喇！<br>‧幾時生番個呀？阿邊個都生咗喇。<br>‧呢個係第幾個女朋友？</p><p>學業問題</p><p>‧今年考第幾呀？<br>‧讀緊邊間大學？你讀嗰科搵唔到食㗎。</p><p>懷舊問題</p><p>‧認唔認得我呀？細個嗰時我抱過你㗎，嗰陣你仲瀨尿㖭！</p><p>外貌問題</p><p>‧點解肥咗又瘦咗？</p></body></html>