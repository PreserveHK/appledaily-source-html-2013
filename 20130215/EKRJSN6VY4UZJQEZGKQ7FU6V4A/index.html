<html><header><meta charset="utf-8"><title>中環在線：食正1314<br>翠華情人節飛天 - 李華華</title></header><body><h1>中環在線：食正1314<br>翠華情人節飛天 - 李華華</h1><p>百物騰貴年復年，噚晚情人節唔少情侶都冇揀到高級食肆，反而喺翠華（1314）食情人餐，銅鑼灣分店仲排長龍，上市編號「一生一世」嘅翠華生意應該幾好，噚日仲大升6個巴仙，收3.67元，股價創上市以來新高，老闆李遠康肯定好高興。</p><p>CEO：冇睇股價</p><p>話時話，華華年初一行落中環，發現翠華分店忽然收加一，等位人龍仲排到水蛇春咁長，相當誇張。華華問過集團CEO駱國安，原來每年新春紅日，翠華都加收10%服務費，絕對唔係變相加價，仲話年初一中環生意都咁好，佢「意想不到」。</p><p>張德熙講心又講金</p><p>咁股價創新高又點睇呢？駱國安竟然話「冇睇」，但佢就講笑咁講，話可能有人趁噚日情人節送翠華股票畀女朋友，所以股價被炒高，而有唔少option嘅佢仲打算將好消息同太太開心share𠻹。<br>接觸得財經資訊多，話唔定影響埋送禮喜好。好似金銀業貿易場噚日蛇年開爐，兼推出新產品五両重4條9足金金條（市價約八萬幾）同埋銀條（市價約二千幾），理事長張德熙不忙硬sell新產品，話準備咗金條送畀太太做情人節禮物，但就話期望太太識做，回贈銀條畀佢喎。<br>之不過，本港現貨金噚日低開低收，咁份情人節禮物咪即刻縮水？但正所謂情比金堅，華華相信張太都唔會介意嘅。<br><br>李華華<br>mailto:LiWaWa@AppleDaily.com</p></body></html>