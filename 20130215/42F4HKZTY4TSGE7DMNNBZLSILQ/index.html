<html><header><meta charset="utf-8"><title>旺角舊憶 - 左丁山</title></header><body><h1>旺角舊憶 - 左丁山</h1><p>呢排有人講起甚麼MK，左丁山唔知係乜，以此問肥仔K及佢表弟肥仔漢。兩人大笑。「MK即係Mongkok旺角呀！」唔，真係有代溝咯，旺角原來流行簡稱MK。其實有一次肥仔K問過左丁山：「旺角英文名點解唔係Wong Kok，而係Mongkok？」呢個問題早在左丁山讀中一時候，已問過老父，先父話旺角古稱芒角，因該區地形狹窄如角，芒草叢生，故稱芒角，英文名就叫Mongkok。據資料講，1930年代芒角改稱旺角，但英文名稱就冇改到。<br>肥仔漢周時與男女同學在旺角出入唱K購物，取笑左丁山不知旺角近事，瓊華已經好out嘞！近事就真係唔多識，遠事就好清楚，左丁山從鄉下一腳牛屎走出來，細路哥至大學碩士讀完，都住在洗衣街（四十年前嘅爛鬼樓至今仍然未拆），由界限街至登打士街，新填地街至太平道呢個地區範圍，留下幾十擔腳毛，有大把懷舊回憶。想當年，夏天睡在冷巷碌架床上格，無窗無風扇，熱到滿身大汗，每每走落樓下，洗衣街夠寬闊，麥花臣球場近在咫尺，清風徐來，擔櫈仔坐街邊，直到有啲涼意，先至返上樓瞓，第二朝就晨早起身去麥花臣球場公廁，雖然好臭，仍然好過在樓上與二十幾人（同屋住）排隊入旱廁。到咗年初一，就在洗衣街燒炮仗，與鄰居齊放「火箭炮」，由香海餐室射過對面美而廉，佢地就從「好好飯店」射過嚟豬欄，街上好少汽車，洗衣街係「靜中帶旺」，叫做好住，行出去就係亞皆老街，距彌敦道不遠，十分方便；放學後走上中國學生周報社（現彌敦道恒生銀行九龍總行對面）上學習班，跟梁雅玲小姐學國語，幾先進呀，但自己資質有限，學極都講唔掂，後來為咗應付會考，卒之放棄。<br>今之瓊華，昔年係四層高大酒樓，一樓係經紀生意人活動場所，二樓係普通平民、白領茶客，三樓係高級人士飯堂，四樓係貴賓廳，特別貴，先父偶爾帶左丁山去瓊華二樓飲茶，同鄉有一位大富翁，久唔久就叫先父到四樓食飯，間中叫埋左丁山上去享受一番。點解唔去對面嘅龍鳳茶樓呢，先父話龍鳳啲侍應有白鴿眼，只招呼常客喎，我地冇資格去。到咗中秋節，龍鳳茶樓嘅燈飾牌樓靚盡九龍，我地每年在彌敦道駐足欣賞，當係娛樂節目。</p></body></html>