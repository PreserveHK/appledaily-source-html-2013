<html><header><meta charset="utf-8"><title>雲想衣裳：一代擦鞋師　機密留守</title></header><body><h1>雲想衣裳：一代擦鞋師　機密留守</h1><p>擦鞋兩個字，一塗一擦，只有夠快手有耐力的才能留低。這個另類武林在中環戲院里，有的像一線天的八極拳，快手密密打；有的像宮二以柔取勝，大家都靠雙手爭一餬口，好天曬、落雨無生意。這個平日熟口熟面的場景，背後的擦鞋師已買少見少，留下的靠心機與密密做，才不被淘汰留一席位。<br><br>記者：雷福財　攝影：陳盛臣<br><br>模特兒：Nadio＠Starz People<br><br>化妝及髮型：Jojo Cheung<br><br>服裝提供：The Swank</p><p>港式擦鞋<br>
路邊偷師　愛見皮鞋立立令</p><p>人稱堅叔，57歲，擦鞋15年，無兒無女，與老婆同住公屋，即使有病亦每日過海開檔，亦未想過退休，只求做得就做。堅叔年輕時做過茶餐廳、大牌檔、搬運、收數佬，最愛還是幫人擦鞋，自言愛好自由自在，「我嘅兄弟姊妹1997年前全部移民去美國洛杉磯，淨係我無去到。去到嗰邊又聾又啞，留喺度開心好多。」邊學邊擦鞋？「邊有得學㗎，當年咪企喺隔籬偷師，之後咪膽粗粗自己做個鞋箱開檔，工具就係喺油麻地超級市場買嘅鞋蠟、鞋刷，嗰時未使攞牌（固定攤位小販牌），人人都做得，呢條街有七至八個擦鞋佬。」堅叔表示單靠擦鞋月入近萬元，加上老婆喺茶餐廳打工，兩口子已叫夠食。講到擦鞋經，堅叔緩緩道出：「擦鞋最重要有心機，求求其其梗係唔靚啦，最開心係見到對鞋立立令。呢度競爭及吵架實有發生，不過畀你擦幾多對鞋都唔重要，要同客人啱傾先有客人幫襯，以前都幫過曾江同王敏德擦鞋。不過近年呢條街走剩得四個師傅，其他的移晒民了。」</p><p>新移民靠雙手　自力更生</p><p>時勢使然，老一輩總有退下的一日。有錢搵的地方，不論幾辛苦，總有新人加入。戴姐40歲，新移民，育有一名10多歲兒子，兩年前開始擺檔，師承先夫，所有工具亦是，「我先生10幾年前已經喺度擦鞋，係佢教我點擦，仲話一定要落手做先會學識，後來佢過身後，我便擺檔。你知喇，我來自大陸，無文化，唔識繁體字，就算已有香港身份證都做唔到其他工作。每朝八點半開工，如果無落雨，一般做到夜晚七點幾先收工，然後買餸煮飯畀個仔食，開頭真係好唔慣，有諗過唔做。不過做擦鞋勝在自由，靠雙手搵到飯食，最緊要擦得夠快夠靚，幫到人自己都開心。」日擦20多對鞋，日收約$800，撇除周末，一個月都有萬二元收入，辛苦一點，但好過攞綜援多多聲。戴姐話來港多年，覺得香港多好人，亦儲落不少熟客，因此被隔籬檔的另一女擦鞋師欺侮，「所謂僧多粥少嘛，多個人自然多個競爭，佢試過將我啲鞋蠟掉走，好慘㗎！」</p><p>香港擦鞋史
</p><p>曾是本土傳統行業的擦鞋匠，在1949年開始漸成一門街頭職業，以前多由小童做擦鞋師幫補生計，其後隨教育普及及工業興起，擦鞋行業便式微。當年的擦鞋足迹不限於中環，連尖沙嘴亦有，多以外國水手客為主。但因中環戲院里多老闆級及行政人員出入，加上當年皇后戲院和娛樂戲院人流暢旺，令戲院里成為擦鞋勝地。2009年政府發出八個固定攤位小販牌，令擦鞋匠繼續生存，現時約有四位繼續於戲院里擺檔。</p><p>英式擦鞋
</p><p>步驟更繁複</p><p>一副官仔骨骨的紳士Look或行政裝束，沒有一對亮麗的皮鞋的襯托是不成事，對講究生活品味為主的男士來說，打理及修護一對皮鞋是一門學問，也是對完美的執着。除了地道街頭擦鞋術，要求高一點又愛好英式傳統擦鞋文化，就要記住專營歐美靚皮鞋店Tassels。據Tassels店員組長Wallace表示，其外籍與本地客群比例相若，大多以行政人員為主，當中亦包括遊客，而明星捧場客則有王敏德。<br></p><p>擦鞋10部曲</p><p>皮鞋與補品
</p><p>靚皮革可帶出個人品味，但日子久了加上香港大多處於偏潮濕天氣，如何保養鞋類皮革，其實是一門耐性及學問。皮鞋主要以牛皮及麖皮製成，較少的還有羊皮、鱷魚皮、蛇皮等，不管是哪種皮革，水份及濕氣均是天敵，除用刷除塵、鞋膏滋潤防龜裂、鞋蠟令鞋具有光澤外，更要噴些防水噴霧令皮鞋能抵禦微量水份，亦可減低令鞋面深淺的礙眼水迹。</p><p>Shoplist　
</p><p>a. Tassels Gentlemen's Shoe Store（2789 9911）　<br>b. houses（2721 5688）　<br>c. Corthay（2523 8877）　<br>d. Giorgio Armani（2532 7777）　<br>e. Church's（2196 8452）　<br>f. Paul Smith（2523 5868）</p></body></html>