<html><header><meta charset="utf-8"><title>好不主席：情人節……省 - 盧先亞</title></header><body><h1>好不主席：情人節……省 - 盧先亞</h1><p>噚日開工，我的工作其實只得一樣，就係派利是；而唔少女同事的工作重點亦只得一樣，就係等收花。所以我會相當理解啲女同事今年點都要攞多一日假嘅原因，因為就係怕返到公司俾人見到自己冇嘢做。至於我嘅小秘Joycelyn就真係忙到嘔，成日都要騰出前台去簽收，而佢個位就做咗花檔，不過根據我過往嘅觀察所得，通常唔使等到放工就可以收檔。<br>何解？因為以佢一貫嘅烈女作風，只會遊行，而唔會學似其他女生咁要揸住紮花出街示威囉。加上先進的環保意識，所以有很多男同事都樂意為她分憂，化整為零，以友情價收購她的花，只要略加包裝就能轉贈畀自己女友。粗略估算，昨日全港起碼會有10對男女受惠。當然也多得那位豪訂99支藍色妖姬（Joycelyn話係得呢隻玫瑰有啲品味）的大戶，不過一想起，他的心意最終亦只落得與小秘眾傾慕者一般下場，就怪可憐。<br>其實，我想大部份香港男士也好不了多少，剛有社福機構做了調查，訪問近600名18至40歲的市民有關情人節的花（買「花」只係基本動作）費，超過七成受訪者稱，情人節的開支出比其他大時大節，譬如話聖誕節、生日同埋啲乜乜紀念日都為多。另外，竟有一半人表示會與情人合共花費一萬元以上，而近三成人就會用起碼半個月或以上月薪慶祝情人節。我開始明白點解啲後生儲極都儲唔到錢上車，又或父母送埋首期都驚供唔起樓，「月光」、「啃老」更是等閒視之。仲有就係我果然不再年輕，或者準確啲講，以這消費態度為指標，我應該從來都冇後生過。慶幸，盧太且從未嫌棄我「老」。<br></p><p>一堆堆虛榮記憶
</p><p>不知從甚麼時候開始，情人節只剩得一種消費公式：昂貴花束+豪華晚（套）餐+名牌禮物。而感情深淺、愛意多少只是取決於以上算式的總值高低。商家始作俑者，傳媒推波助瀾，當然有賴全城愛侶盲從逐流，方成氣候，且越演越烈。今時今日又有幾人會關心情人節的由來，莫講藉這難得時刻去分享彼此關係，而非純粹的商品化經歷。如果有天，2月14日只是循環不息的虛榮消費過程，華倫泰神父有知又作何想？其實我都係從小秘口中方悉情人節的故事，所以區區物質又怎能打動她的芳心，惟有祝各位裙臣好運。<br><br>盧先亞</p></body></html>