<html><header><meta charset="utf-8"><title>爽人物：窮風流餓拍拖　梨園Bosco戀翻版恭如</title></header><body><h1>爽人物：窮風流餓拍拖　梨園Bosco戀翻版恭如</h1><p>娛樂圈有個黃宗澤（Bosco），原來梨園也有個翻版Bosco王志良；真身在賀歲片《我愛HK2013恭喜發財》演出，A貨那位目前在英國表演粵劇，為港爭光。<br>志良在未播出的電視劇《金枝慾孽2》中替飾演崑曲大老倌的陳豪當替身，連助導也讚他：「上咗妝就陳豪，落咗妝就Bosco。」<br>Bosco衰花心，被胡杏兒狠飛，志良卻像陳豪般專一，心中只有劇團團友兼女友林穎施，女友昨日情人節留守香江，於西九大戲棚演出。歌仔都有得唱：「寂寞兩地情，要多信任……」　記者：潘婉玲　攝影：胡堅、金文</p><p>大戲演員非圈中人不娶不嫁，志良之前的女友也是劇團中人；穎施過去專心練戲，談情說愛划不來，直至半年前跟志良相戀，才學會寓工作於拍拖。去年聖誕，志良送穎施畫大花面用的化妝掃，平時放假相約到新光戲院看戲。</p><p>食肆練功　子喉嗌埋單</p><p>記者拍拖，從來不會與男友一起翻報紙，直呼此等節目悶死人，穎施急忙為男友平反：「唔浪漫咩？我覺得好浪漫喎！」拍拖應該更精彩吧？「好精彩㗎，睇戲、練功、排戲囉！」<br>二人日常生活，一舉手一投足都在練功，穎施憶述：「嗰次喺地鐵站，人又多又嘈，惟有用子喉嗌：『媽—咪—』，附近啲人都望晒過嚟。」在茶餐廳叫埋單也派上用場，「叫好多次都唔理我，我手指夾住張單，粵劇造手，再加子喉：『埋—單—』，全場靜晒」。志良有次打桌球不自覺將球棍當花槍，雙手攪花，旁人瞠目。<br>志良的粵劇路有點誤打誤撞，爸爸本想送他到少林寺學武，最終不忍與愛兒分離，選了家鄉湛江的藝術專科學校，10歲開始軍訓式學戲生涯，他用略帶鄉音的廣東話說：「入面啲教練好嚴，有乜嘢唔啱拎住條鞭就鞭落嚟，朝早唔肯起身又鞭過嚟，中午唔瞓覺都要罰掌上壓、跑步。」<br>三年後畢業，他入讀廣州粵劇學校，巧遇穎施，雙雙考獲全校僅有的兩個全額獎學金名額來港，入讀演藝學院，一年前深造文憑畢業成為演藝青年劇團成員。志良貌似Bosco，穎施則被指長得像楊恭如；他不經意入了戲棚，她一生矢志不移做大戲，父母都是粵劇迷，未出娘胎已日夜聽曲，10歲前已會唱《分飛燕》及《帝女花》。</p><p>置裝費昂貴　慳住劏房</p><p>志良在鞭打中長大，穎施則在讚賞中成材，曾奪「粵港澳四洲杯大賽」金獎，2007年成為國家一級演員鄭培英入室弟子。初試啼聲，即在名伶林家聲的戲寶《無情寶劍有情天》擔任主角，更到林家聲家中學戲。志良毫不介意光芒被女友蓋過，如果穎施是汪明荃，志良便是阿姐影子下的家英哥。<br>二人在劇團月薪僅一萬元，只好窮風流，餓拍拖，各自租住上環劏房，穎施說：「做粵劇更加要慳，要自己置裝，學校劇團有衫，但出到去做戲就冇，鞋都要幾百蚊對；一條正辮差唔多一萬蚊，如果全部自己買，一個月只可以買一樣，買多咗冇飯食。」</p></body></html>