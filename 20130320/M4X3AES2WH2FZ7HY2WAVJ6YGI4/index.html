<html><header><meta charset="utf-8"><title>信男友冇劈腿<br>熊黛林：一睇就知係假</title></header><body><h1>信男友冇劈腿<br>熊黛林：一睇就知係假</h1><p>郭富城跟苟芸慧傳緋聞，熊黛林（Lynn）前晚帶了媽咪捧男友城城演唱會，宣示主權，城城則隔空傳情，高呼「I love you！」昨晚Lynn在中環出席時裝活動，表示信任男友不會嬲，又指兩人七年不癢，至於婚期，恨嫁的Lynn直言：「等緊我未來另一半開口」。<br></p><p>熊黛林和郭富城的戀情進入大直路，兩人甜蜜互相支持。Lynn前晚帶同媽咪高調去看郭富城演唱會，據知Lynn自己買飛捧男友場，睇足全場完騷才走。Lynn全晚表現興奮，當城城走近觀眾席握手時，坐得遠的Lynn即企身狂揮螢光棒，成功吸引男友注意，城城刻意停步望一望Lynn的方向，然後高聲向fans說：You are my only one及I love you，似藉機向Lynn示愛，兩人隔空傳情甜到漏。<br></p><p>Lynn昨晚在中環出席時裝騷，對於早前傳城城上苟芸慧香閨，她謂：「又嬲？咁咪好唔得閒，明眼人一睇就知係作啦。」她信任男友，更體貼城城開騷不會追問。提到城城當眾示愛，她即緊張說：「冇冇冇，邊有呀？揮手就有，佢唱歌咋。」問兩人有否七年之癢？她說：「我𠵱家唔癢喎，OKOK，佢都OK，乜都好好。」<br></p><p>想結婚唔敢催</p><p>城城曾講過不想結婚，一直默默等待的Lynn說：「屋企人話女仔要堅持，有啲嘢唔可以開口講，我唔識催，𠵱家等緊我未來另一半開口。」<br>同場Moiselle太子爺陳栢熹（Harris）表示有探望過好友、賭王四房千金何超盈：「佢好正面，身心OK，康復咗！」<br>Harris指超盈因事件牽連甚廣，影響到家人，覺得不好意思。有指她因甩拖情緒失控而暴瘦，Harris說：「拍拖嘢就唔知，佢一向想自己瘦，但無奈體質易肥，成日減肥，又易肥又易瘦咁。」可會勸她戒吃減肥藥？他說：「佢又怕曬，跑步又怕有肌肉，好多藉口，係一個懶人。」<br>採訪：溫敏芝、林妃<br>攝影：黃偉雄</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>