<html><header><meta charset="utf-8"><title>柯震東Baby　黐頭芒傾密偈</title></header><body><h1>柯震東Baby　黐頭芒傾密偈</h1><p>【上海】柯震東同Angelababy（楊穎）之前合作拍電影《在一起》，日前佢哋咁啱同日去上海，仲喺機場碰到，當佢哋嘅助手去攞行李時，冇見好耐嘅柯震東同Baby走埋一邊慢慢傾，佢哋仲當眾頭貼頭咬晒耳仔，唔知傾乜秘密要挨到咁近呢？<br>好在佢哋各有另一半，唔怕會傳出緋聞，相信黃曉明同蕭亞軒都唔會呷乾醋，所以Baby同柯震東傾到雞啄唔斷，表現得好大方，而戴黑超嘅Baby成個明星look，反而柯震東就打扮低調，兩個明星企埋一齊，引嚟途人指指點點。</p><p>Baby零粉絲</p><p>之後佢哋助手攞完行李，兩批人齊齊出閘，柯震東有一班粉絲專登嚟接機，仲送咗好多禮物畀偶像㖭，反而Baby就零粉絲迎接，搞到佢有啲尷尬，行快幾步閃人，而柯震東就由粉絲護駕下，浩浩蕩蕩走去停車場，其間仲不停同粉絲玩自拍，十分識做。<br>撰文：丁寧</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>