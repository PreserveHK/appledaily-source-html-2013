<html><header><meta charset="utf-8"><title>蘋機會：防水ZR無限連拍　攝水捕快</title></header><body><h1>蘋機會：防水ZR無限連拍　攝水捕快</h1><p>手機玩到落水早已見怪不怪！問題係一般款式只提供生活防水，帶住游泳幾乎無可能；本月底推出的Sony Xperia ZR，特別強化水中拍攝功能，除咗機殼抗水能力大幅提升，更追加快門實體鍵，長按可無限連拍，出水、入水美態完全捕捉。<br><br><br>記者：陳國輝<br>攝影：楊錦文<br>模特兒：Liz@Zmodel.com</p><p>浸水㩒快門 唔再亂跳</p><p>將防水設計玩得最瘋狂，必定係日系手機！例如SHARP及Fujitsu，近年就清一色專推防水手機，再配置過千萬像素鏡頭，功能認真強勁。<br>但有無留意，一部份所謂防水功能手機，其實只係遮擋雨水，或手濕時可接聽電話的「生活防水」，想要求它們潛落水底影相拍片，會有相當難度。<br>Xperia ZR今次專攻愛潛水的拍友！一般手機快門大多由輕觸式屏幕兼任，但由於受到水壓影響，屏幕落水後根本無法正常操作，而且Icon會胡亂地亂跳；不過ZR就特別在機身右上角加入實體快門鍵，只要在水中按着幾秒，相機功能便會自動開啟，再按一下更會對焦拍攝。此外，ZR還支援無限連拍，只要長按實體鍵不放，佢就無止境狂拍，最勁每秒15張，想捕捉水花四濺的效果，絕對一流！<br>但亦要提醒你，所有相機例如濾鏡設定，又或者調校像素等，必須事前做好，唔係落到水，你就只能夠乜都硬食。</p><p>可連續浸水30分鐘</p><p>具備強橫的攝水能力，外殼設計當然唔簡單！ZR提供高級別的防水設計，達IP55/IP58防水防塵規格，除了充電位、3.5mm耳筒位有防水膠塞外，拆開底蓋，更見到一條幼細的擋水膠邊，官方聲稱，此級別相等於可連續30分鐘、浸於1.5米水深位置。<br>現場實試，模特兒喺水面同水底進行拍攝，絕無問題，但留意拆出電池蓋時，機內的鏡頭四周以及喇叭周圍，會見到小量水珠，因此換卡換電之前，記得先為佢乾身。當然，拎住佢玩深潛就無可能，但落到泳池影幾張Snapshot，會穩陣得多！</p><p>Profile</p><p>處理器：1.5GHz四核<br>記憶體：2GB RAM<br>屏幕：4.6吋TFT<br>體積：131.3×67.3×10.5mm<br>重量：138g<br>主要功能：1,300萬像素相機、f/2.4、IP55/IP58防水防塵設計、HDR拍照和攝錄、NFC<br>顏色：黑、白、粉紅、藍<br>查詢：Sony（8203 8863）</p><p>同場加映：NFC音樂配件</p><p>唔玩水，坐沙灘聽歌一樣得！例如鍾意自己聽歌，便可揀舒服啲嘅頭戴式耳筒DR-BTN200M，又或者多色細件嘅SBH20；至於想一班人齊齊聽歌，也可以揀球形嘅SRS-BTV5，以上音樂配件全部採用NFC功能，勝在無線接駁，夠方便！<br></p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>