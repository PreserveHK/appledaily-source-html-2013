<html><header><meta charset="utf-8"><title>職場慧眼：<br>皆因唔憂做？ - 張慧敏</title></header><body><h1>職場慧眼：<br>皆因唔憂做？ - 張慧敏</h1><p>自從尖沙嘴及銅鑼灣被大款們淪陷之後，如非必要我不敢前往。只因大小T在尖沙嘴上堂學舞，之後例牌叫肚餓，一個喜歡食乳酪一個喜愛食雪糕，只得俯首一齊「逼」去海港城醫肚。講開又講，這兩家開在Food court的雪糕檔人流不絕，忙到不可開交，只是三幾十元的交易，服務一直都很好。<br>女人天性貪靚，順路去買遮瑕膏遮熊貓眼，發覺新開了另一品牌，女人天生更愛八卦，玩玩吓被那顧問的熱誠推介打動了，變節買了新產品。之後經過又和另一顧問吹水，講起其王牌眼影，可惜斷貨，於是請我留低電話，一有新貨馬上通知我來看。<br>隔了一陣子經過櫃枱隨口問句，那顧問正和其他顧問寒暄，不情願地走來問乜事，我經已預見即將出事，我問那盒眼影返貨未，她問我有冇留過電話我答有，她說太多客排隊未輪到我，輪到自會有人通知。連我姓甚名誰都冇問、紀錄都未查過，怎知是甚麼時候留的？究竟幾時先到我？又或者會不會漏了、忘了call我？這位顧問很明顯敷衍了事，只想盡快打發我走！<br>這種情況實在屢見不鮮，講廣東話的客買得幾多？一盒半盒諸多聲氣！人家講普通話的，個個照單執藥張張單萬萬聲，惡又怎樣？慘得過有錢大晒惡得起，呼呼喝喝粗粗魯魯照單全收，斬他們一頸血補償，頂多在背後咒罵出氣。<br>我自知小家，不是想投訴，只是很替之前兩位出色的顧問可惜，多難得累積了兩次非常愉快的經歷，品牌的口碑聲譽就是這樣慢慢建立起來。<br>即使後台幾大又如何，始終剛起步，品牌之間競爭激烈，要突圍而出不是耍兩吓花招做吓聲勢有錢賣廣告就得，無論質素幾好，沒有用家又有何用？<br><br>張慧敏<br> http://www.facebook.com/HKcareerdoctor </p></body></html>