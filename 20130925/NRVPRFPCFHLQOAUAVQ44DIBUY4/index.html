<html><header><meta charset="utf-8"><title>情陷夜中環：后冠的加冕 - 葉朗程</title></header><body><h1>情陷夜中環：后冠的加冕 - 葉朗程</h1><p>辦公室內，男人的職位和薪酬通常都比女人高，箇中原因聽過不少，近日學到一個比較合理的解釋。<br>一件工作，男人和女人用同樣的時間完成，達到同樣的效果，但是男人可以升官發財，女人則只能原地踏步。係人都知，這不是個別事件，而是一個普遍現象，一講到現象，美國佬總喜歡用syndrome這個字去解釋。面對這個不平等風氣，專家有這樣的結論：女人有病，此病名為Tiara Syndrome，是女性的職場通病。<br>一般職業女性，都不及男人進取。男人面皮厚，會主動爭取升職加薪，要求更多機會，願意接受最大挑戰。女人嘛，不是不問回報，不是不要機會，而是比起男人，她們會問得比較內斂，要得比較含蓄，總之就是被一份天生的矜持綁手又綁腳的。</p><p>風格大不同　收穫也不同</p><p>女人密密做又默默做，堅信老闆會注意她們的努力，然後終有一天會隆而重之地將高薪厚職像一個Tiara（后冠）般加冕在她們頭上，Tiara Syndrome因而得名。女人，原來真係可以儍得幾勻循。就這樣，本來男人和女人的實力相若，但源於風格不同，男人邊做邊喊「我最掂」，女人則默默耕耘，最後的結果，就是女人的七分耕耘也未必換來一分收穫。<br>英國讀書的時候，有兩個朋友，一男一女，畢業後一同回港找工作，最後竟然投身同一家名店做management trainee。這家殿堂級名店，每年會收到約1,000 個大學生的求職信，但最終只會挑選三至四位，可見我這兩個朋友，都是一等一的超班馬。<br>差不多十年後，男和女早已蟬過別枝，但做的仍然是高檔零售業。雖然起步點一樣，但女的今天仍是個中層，男的卻已是一個大部門的第二把交椅，人工還要比女的高40%。他們的工作表現如何，我不得而知，但從大學的幾年光景觀察，看得出女的比男的都要細心、勤快和有效率。女同學最後落得如此下場，ladies and gentlemen，這就是Tiara Syndrome的殺傷力。<br>所以話，凡是有Tiara Syndrome的女人，在職場上一世都唔會有運行，因為她們永遠處於被動，機會來到面前，都不敢與男人比個高低，她們會羞於為自己爭取。「一世都唔會有運行」，對於男人來說，這句話是個毒到不得了的詛咒，但於女人而言，份工冇運行，so what？你有冇見過女人玩塔羅牌問嘅第一條問題係「我份工好唔好」？喺工作方面，有時候真係唔使太過同情女人，because they really just don't care。<br>這天的happy hour在Sevva，就是和這兩位大學同學敍舊，我遲咗半個鐘，來到的時候，除了他們兩位，還有一張陌生的臉孔，好靚女。「遲大到，呢round入你數！」女同學說。你叫咗個咁靚嘅朋友嚟，請埋你哋食dinner又點話。「人哋有男朋友啦，唔使口花花。」男同學說。黐線，有男朋友唔使食dinner？「咁我多謝你先啦，聽日又要開始做死，今晚要食餐好。」靚女賞面地說。<br>聽日又要開始做死？聽落唔似一般朝九晚五的工作。睇佢弱質纖纖，冇理由做消防員啩。「你係醫生？」我問。靚女呷一口Cloudy Bay，然後驚訝點頭，bingo。做醫生的女人，先不論身材樣貌如何，坐底要加30分。每個男人都有癖好，有啲鍾意女人着露膊裝，有啲見到絲襪就好衝動，我再癖啲，情有獨鍾醫生袍。一件醫生袍，已經是智慧和愛心的象徵。腦袋不由自主，頃刻在想像面前這位靚女，穿着一件雪白的醫生袍，拿着一個冷冷的聽筒，暖暖地探聽我的心聲。<br>「咁你係唔係做律師？」靚女問。點解會咁估？「𠵱家已經好少見男人會放條白色手巾喺西裝袋出面，仲要咁熱都打住條呔，平日返工都執到咁正，通常都係律師。」手帕配西裝，抄李澤楷的，至於話律師先會執到咁正，我都係第一次聽。「Unfortunately，我唔係律師，I work at a bank。」我微笑回應。</p><p>男人的機會　女人的犧牲</p><p>四個人邊傾邊飲，Cloudy Bay很快就要來第二瓶。兩位舊同學，談起自己的工作，其間提起一位Piaget的亞太區女高層，女同學說一點也不羨慕。「Serene （Piaget女高層）真係好叻，但係每日唔係搭飛機就係開會，犧牲太大啦。」都話唔使同情女人嘅工作，男人看在眼裏的機會，在女人的心目中竟變成「犧牲」。<br>但這又怪得了誰？古往今來，女人的正職都是愛情，因為愛情，女人才有靈魂、有希望、有理想。可是，不知從甚麼時候開始，走了一班女權主義出來，她們顛覆女人的思想，務求要新一代的女性，將愛情放在生命的第二位。我好驚啲女人成日喺度大叫「男女平等」，平等一樣，就代表幸福嗎？<br>男女之所以能夠快樂地走在一起，因為兩人是一凹一凸的互補不足，不斷在愛與被愛之間拿個交接點。兩個人都放愛情在第一位，注定要瞓喺天橋底談戀愛；但兩個人都放工作在第一位，就算畀你住歌賦山道，都唔會有將來。<br>「成世做煮飯婆，出面個世界發生緊乜都唔知，咁樣仲大犧牲呀，女人一定要有自己career，唔使靠男人。」靚女醫生說。<br>永遠強勢的女人，恭喜你，因為肯定你一世都唔會有Tiara Syndrome。但係唔好意思，我都肯定你一世唔會有幸福。<br><br>葉朗程</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>