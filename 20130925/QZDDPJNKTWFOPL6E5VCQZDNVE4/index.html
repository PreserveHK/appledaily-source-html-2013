<html><header><meta charset="utf-8"><title>智取大市：中外運強勢　睇2.8元 - 晉佳</title></header><body><h1>智取大市：<br>中外運強勢　睇2.8元 - 晉佳</h1><p>恒指由22800點樓上開始，已經連續出現多支陰燭，反映指數係有調整壓力，但係指數最近喺高位尖頂回落，完全冇見到大戶派貨階段出現過，相信港股短線未見頂，照計會發力上多一浸。最近連續兩日下跌，應該係博反彈機會，多過沽貨離場時候。</p><p>大市未升完　周期股值博</p><p>港股今個月剩番四個交易日，如無意外，9月會以長陽燭報收，仲要配合成交額按月上升，係利好訊號。<br>更利好嘅係，月線圖MACD線未跌破訊號線，仲要有迹象掉頭向上拋離訊號線，成功避過月線圖MACD沽售訊號，形成強烈利好，未來幾個月要睇好大市。<br>睇番近排唔少投資者對於港股升市不明所以，連續兩日調整就令唔少投資者腳震震，反映市場信心不足，原因係利好消息仲未浮上面，睇嚟有排未到好消息出貨階段，照計個市仲有得炒多幾個月。<br>近期港股冇乜好炒，係得奶股升得特別強勁，周期性股份就唞唞氣，不過一旦港股有好消息推動向上，周期性股份有可能回勇，當中走勢比較好就有中國外運（598），噚日跌市依然微升1格，守喺保歷加通道中軸嘅20日線之上，短線有承接力，相信只等大市回穩就可以爆上。<br>中外運主要做貨運代理、船務代理、倉儲、海運等物流相關業務。貨運代理方面，中外運係中間人，搞手續、報關、船期之類，利潤率唔高，但營業額保持年年有增長，盈利亦偏向呈上升勢頭，呢個分部佔稅前盈利達到56%；海運業務係幫客戶進行短距離運送嘅增值服務，上半年仲蝕緊錢，呢個分部只要蝕少啲錢已經當幫忙；倉儲業務盈利就按年輕微增長；船務代理賺錢但只屬平穩。</p><p>內地數據靚 　下半年看俏</p><p>中外運本身管理層執行能力麻麻，但算係一盤穩賺生意，優點係部份業務有增長能力，缺點係利潤率偏低，加上海運業務虧損難以預測，所以估值要打折扣。市賬率0.66倍，已反映一切缺點有餘。<br>如無意外，中外運今年係連續第四年錄得純利增長。觀乎近期內地經濟數據有回春迹象，9月匯豐PMI又創半年新高，進出口數據又好番，中外運下半年業績肯定能夠受惠，上半年每股盈利11分，年度化市盈率7.2倍，但實際下半年盈利應比上半年高，2013年市盈率可能只得7倍樓下。<br>以上述情況睇，中外運預測市盈率去番8倍水平，應該走唔甩，股價至少上望2.3元，但股價轉強勢冇耐，真係唔好睇低佢，突破2011年高位2.5元，再上到2.8元，去到市盈率10倍，應該冇乜難度可言。<br>現價買可以分兩段止蝕，若然明顯失守保歷加通道中軸可撤退一半，跌破1.8元就沽埋佢。<br><br>晉佳<br>本欄逢周三刊登</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>