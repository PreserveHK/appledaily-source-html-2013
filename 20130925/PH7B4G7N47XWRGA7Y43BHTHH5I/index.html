<html><header><meta charset="utf-8"><title>倒三角好身材　靚豬食蟲草</title></header><body><h1>倒三角好身材　靚豬食蟲草</h1><p>越來越多人重視食材健康，連尋常的豬肉也講究<br>無添加。要食有機名種豬，不一定要用外國貨，在這元朗<br>八鄉的豬場，約有3,000隻豬，他們的祖先皆來自英國<br>西南部地區巴庫Bath，他們的移民故事是這樣開始的……<br><br>記者：何嘉茵　<br><br>攝影：劉永發、蔡家輝、潘志恆</p><p>純種巴庫豬 混種土炮
</p><p>甫踏進華記農場，沒想過迎接我們的卻是位戴着金絲眼鏡、一副學者模樣的男人──陳武池（Charles）。他是這個農場3,000隻豬的主人，除了是生物化學工程師，還取得環保學博士學位。別人嫌養豬辛苦又有臭味，他卻視之為興趣。「當時喺英國返嚟，諗住周末打發吓時間，繼承爸爸嘅農場並改建為豬場，自己讀生化出身，養豬可以觀察其生長周期，正好有個實踐機會。」在籌備過程中，卻非一帆風順，「原本係養本地豬，但豬種唔夠優質，出現好多問題。做做吓覺得與其係做，不如做到最好，仲要做無香港人會做嘅嘢──用純種豬自行混種，培育出有本土特色嘅豬種。」<br>他由零開始，遍尋歐洲農場的優質豬種。「英國南部氣候較溫暖，同香港好似，所以就喺巴庫買入七個豬種、共89隻豬返嚟。」全世界有逾400款豬種，每種豬均有不同特點和個性，「好像皮特蘭（Pietrain）屬肌肉型，但好細膽，好易嚇死；杜魯克（Duroc）肉質肥美，呈雲石脂肪紋；英國野豬（Wild Boar）適應力強；銀帶（Hampshire）則各方面平均，母性強……」 Charles如數家珍地說。小記隨他進入豬場，參觀前須穿上全套防護衣，只見豬按不同年齡分開飼養，有紅色、黑白斑點、黑色等的混種豬。可惜，因純種豬容易受驚，故未能進入該區域參觀。<br></p><p>餵蟲草粉增免疫力
</p><p>現時農場推出的豬隻，每隻至少經過四代混配。Charles分享混種心得，「豬要混種先好食，但唔可以將外國嗰套混種方法照辦煮碗咁搬過嚟，好似喺歐洲，豬嘅後髀較值錢，豬多數呈三角形；香港通常係脢頭肉最貴，所以豬嘅膊頭位最緊要肥，而港人又鍾意食較腍、肉味濃嘅豬肉，如果自行混種，符合到市場需要之餘，亦改善到豬嘅不良基因。」<br>雖然有機豬成本高昂，價錢較一般豬貴約兩至三成，但Charles坦言對有機豬業很樂觀。「我哋比其他人行先咗好多步，好似送到肉檔賣嘅豬，全部有配種紀錄及獨立嘅身份號碼，萬一有問題，我哋可以追蹤到原因。」不少內地豬場為節省成本，用化學飼料或餿水餵豬，但華記的豬，食的是天然飼料，包括黃豆粉、粟米、麥糠等，不含催生劑。「食黃豆粉可增強肌肉、粟米提供熱能、麥糠有飽肚感，我會自行調配飼料比例，如果切開豬肉後，發現該批豬嘅肌肉唔夠，就會增加黃豆粉嘅份量，冬天會加入蟲草粉，增加豬嘅免疫能力。」</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>