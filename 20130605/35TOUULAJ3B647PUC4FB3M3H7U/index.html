<html><header><meta charset="utf-8"><title>中環在線：再中籤買馬<br>榮智健愛熱鬥小馬 - 李華華</title></header><body><h1>中環在線：再中籤買馬<br>榮智健愛熱鬥小馬 - 李華華</h1><p>中信泰富（267）前主席榮智健重返馬場嘅意欲相當之強，點解咁講？榮智健舊年有隻新馬「奔月」到港，可惜未曾出賽已經退役，呢種情況喺馬場閒過立秋，榮智健轉頭又買過隻馬，新馬最近抵港，名都未改。</p><p>澳洲新馬　仲未開操</p><p>榮智健養過唔少好馬，其中兩隻「活力先生」同「奔騰」屬於九十年代馬王，帶挈榮智健成為贏大賽馬主。不過，中信泰富2008年爆出炒燶外滙Accumulator，榮智健翌年辭職後，佢越來越低調，甚少公開露面，近年亦鮮有出入馬場。<br>佢舊年買咗隻英國馬，點知未出賽已退役，但係唔緊要，最近再有新馬落地，係3歲澳洲馬，仲未開操，未知幾時出賽。馬會噚日公佈中籤買馬名單，榮智健亦榜上有名，可見榮智健對養馬仔呢個玩兒，興趣依然濃厚，大家都想再見到佢拉頭馬嘅風采嘅。</p><p>潘祖明首次個人買馬</p><p>除咗榮智健，思捷（330）前掌櫃、現任財務滙報局主席潘祖明亦中籤可以買新馬，佢有同朋友夾份養團體馬，個人買馬應該係第一次。管數、查數佢一定掂，唔知揀馬、養馬嘅運氣又如何，即管拭目以待。<br><br>李華華<br>mailto:LiWaWa@AppleDaily.com</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>