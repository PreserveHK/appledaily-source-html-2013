<html><header><meta charset="utf-8"><title>質疑教育改革 - 左丁山</title></header><body><h1>質疑教育改革 - 左丁山</h1><p>浸會大學教育學系副教授潘玉琼在信報撰文（五月三十一日），指教育改革加深社會不平等，學生派位制度造成打擊傳統精英名校（多由教會主辦）的效果，至今卒之逐漸逼使名校轉為直資，收費大幅度增加，令清貧子弟（即使係讀書尖子）亦只能在門外興嘆，障礙教育平等，令香港社會更加不公平。<br>左丁山感嘆的是，取消小學升中試，改用電腦派位制度，阻止學童跨區上學等等，係司徒華在1970年代極力主張，與教協向港英政府爭取成功嘅，當時左丁山極力反對電腦派位，但人微言輕，當然無人理會。當時司徒華等人以為精英主義害苦學生，跨區上學害苦學生與家長，分區派位，抽籤排位最合公平公正，且可打破傳統名校壟斷精英學生，但實施三十餘年以來，教育學者就質疑派位制，如果司徒華仍然在生，又會有交鬧。電腦派位制乃社會主義思維，司徒華雖是民主鬥士，思想上基本係社會主義者，不顧市場反應嘅，香港家長嘅市場反應就係追逐名校呢！<br>本來有咗分區校網之後，跨區上學應該減少至啱，但顯然不少家長心有不甘，係要跨區，故此校巴接送學生嘅生意仍有市場，消委會年年話教科書貴，係埋首在沙堆中，不知道家庭教育經費之中，教科書使費並非排喺第一，連前四名都唔係。你睇吓校巴月費，最近校巴收費又加嘞，由新界區至九龍塘（主要接載幼稚園及小學生）每月收費1300元，十個月就係一萬三千元，係教科書費嘅四倍有多，即使係起點、終點同在九龍塘嘅校巴，月費亦由760元加至840元，加幅一成，遠超通脹，消委會有出聲阻止咩？<br>或說家長唔在新界送子女到九龍塘上學就得啦，但九龍塘區特別多英文幼稚園，零舍有市場吸引力，可增加派位入名校小一嘅機會，故此捱高昂校巴車費嘅家長，唔應該埋怨嘅，此乃派位制度衍生出嚟嘅問題。吳克儉局長率團去南韓考察教育，唔該研究吓當地如何派位或不統一派位，其實南韓教育極度注重考試與校外補習，係香港教育改革派（求學不是求分數）最唔鍾意嘅，吳局長可以吸收到乜嘢返嚟香港，有疑問。</p></body></html>