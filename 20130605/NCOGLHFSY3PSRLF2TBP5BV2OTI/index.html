<html><header><meta charset="utf-8"><title>電視撈飯：新劇首播反應佳<br>萬綺雯爆拍床戲被圍</title></header><body><h1>電視撈飯：新劇首播反應佳<br>萬綺雯爆拍床戲被圍</h1><p>無綫經過神化劇《神探高倫布》同睇唔明嘅《金枝慾孽貳》洗禮，前晚播套正常嘅《好心作怪》，觀眾即刻收貨，口碑唔錯，第一晚收視有24點（約154萬觀眾）㖭！梗係啦，個劇一開始就清楚交代幾個主角嘅職業同性格，睇一集就明晒。<br>至於演員嘅表現，三哥苗僑偉第一集已經好搶鏡，又fit又型，演佢老婆嘅萬綺雯（蚊蚊）更加索爆，而黃宗澤嘅靚仔醫生造型都殺晒，唯一要挑剔嘅，係佢呢個心臟科醫生同上司討論病例時，全程講中文，只係得「將個patient交畀佢哋follow」呢句，又真係窄咗啲。</p><p>老公恨睇妻勾佬</p><p>講開蚊蚊，今次係佢第一次演大反派，佢因為三哥換咗心性情變，夫妻感情差而去勾佬，除咗同袁偉豪有好多場激咀戲外，蚊蚊仲有場喊住出浴戲㖭。蚊蚊噚日喺電話訪問中話啲激情戲可以推進劇情，所以唔介意，不過講到一場同袁偉豪喺廠嘅床上戲，搞到佢好尷尬，蚊蚊話：「突然間多咗十幾廿個男人圍觀，三哥仲坐喺梳化睇，拍完之後個個笑咪咪有啲嘢咁，之後我咪打畀老公囉，老公知道後話唔緊要，應該當佢哋冇到放膽做，我老公真係好大方！」<br>會唔會唔畀老公睇呢啲戲份？蚊蚊笑言：「佢會晚晚捧場，話想睇吓我勾引人，因平時睇唔到我風騷一面！」<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>