<html><header><meta charset="utf-8"><title>不會因為口號杯葛集會　<br>祭英魂　十號風球都嚟</title></header><body><h1>不會因為口號杯葛集會　<br>祭英魂　十號風球都嚟</h1><p>他24年來從不缺席；他們快要考試也要到維園；他擁有中共黨員身份也要參加，沒有因本土派不滿支聯會「愛國愛民」口號而響應杯葛集會，為維園增添一點點燭光，堅持爭取平反六四祭英魂。<br>記者：倪清江　林俊謙　白  琳　莫劍弦　張文傑</p><p>由40多歲至今年66歲，區伯每年都來六四集會，點燃爭取平反六四燭光，堅持不放棄，「冇灰心，要堅持，要堅持中國先有希望」。提起本土派呼籲杯葛集會，他稱一點影響都沒有，「從來冇諗過唔嚟，十號風球都嚟」，還不齒他們的原因，「佢哋儍，根本主題係悼念啲被屠殺嘅學生，關咩口號事，何必咁執着，24年堅持係悼念啲學生，每年都係一樣」。<br>區伯對本土派重要人物陳雲絕不同意，「河水不犯井水係冇可能，因為香港始終係中國特區。中國打個噴嚏，香港都唔掂。陳雲咁諗法，邊可能發生，（香港）冇可能偏安，只有香港堅持核心價值。陳雲都唔敢出來，一話唔啱聽就縮，呢啲唔係debate（辯論）」。</p><p>狠批杯葛人士分裂</p><p>30歲的白先生是內地移民，他昨穿了一件在場買到的T恤，帶有愛港不愛黨意思，「我2004年喺大陸大學畢業後入咗黨，冇被踢出黨，今日係黨員都嚟參加」。過去六年他在北京工作，要「翻牆」網上看六四集會直播，也會去不少民眾被屠殺的木樨地看一看。<br>今年在港，白先生特意來參加集會，是他人生首次，之前也有深究本土派杯葛集會的主張，但最終沒有受影響，「唔會同支聯會同一概念，但目的一樣，係平反六四。陳雲城邦論，拉埋六四，等於分化香港人」。<br>「我係中國人」，帶着中華民國國旗進場的王先生，以中國人身份爭取平反六四。他狠批杯葛集會人士，「𠵱家我哋面臨強大敵人，唔去戰勝佢哋，反而分裂香港人，係好失望」。<br></p><p>「良心重要過考試」
</p><p>拔萃男書院中三生徐同學第四次參加集會，他在小五時才認識六四事件，認為是中國人應爭取公義的事件，「我哋的而且確係炎黃子孫，係流中國人血。愛國唔等於愛黨，國家係成個民族族群，黨係執政集團，唔一定要將兩者扯埋一齊」。因此即使快要考試，他仍願花半日時間出來，「對得住自己良心，重要過考試。良心有就有、冇就冇，考試係溫書可以」。<br>保良局朱敬文中學陳同學也認為，平反六四不能成為爭論，「點解要為咗個口號分裂？如果支持平反六四，不論集會係唔係支聯會舉辦定buy唔buy呢個口號，支持平反都會參加」。她明日要考試，「要溫書好多時間都有得溫，但平反六四一年得一次」。</p><p>要瞭解更多六四人和事，為死難者留下悼念的燭光，<br>請即登入蘋果【六四專頁】:  http://6471.appledaily.com/  </p></body></html>