<html><header><meta charset="utf-8"><title>電視撈飯：宋熙年七月十四直播怪行</title></header><body><h1>電視撈飯：宋熙年七月十四<br>直播怪行</h1><p>踏入農曆七月鬼節，真係特別多神怪嘢發生，傳聞話啲「污穢嘢」最鍾意睇戲，電視城裏面亦發生過唔少鬧鬼傳聞，最經典當然係89年嗰單，有人喺清水灣電視城錄影廠見到一個模糊不清影像呆坐觀眾席，有人話係已故金牌司儀鍾保羅，搞到大家心慌慌。</p><p>睩大眼揮右手</p><p>大前日係農曆七月十四，傳說係鬼門大開嘅日子，負責主持《東張西望》嘅宋熙年突然喺直播途中，對住鏡頭做出怪異行為，當時佢同陳倩揚喺無綫將軍澳電視廣播城做直播，陳倩揚啱啱介紹緊下一個環節，喺拉闊鏡頭嗰陣，就影到宋熙年突然表情好奇怪，睩大雙眼矋住右邊，個樣好似好驚恐咁款，然後就打橫揮動右手，唔少網民猜測佢當時見到啲唔想見嘅嘢，但因為直播關係，惟有死撐！</p><p>噚日聯絡上宋熙年，佢笑咗幾聲，然後話個screen（屏幕）有問題，問佢係咪見到鬼？佢好淡定咁話：「唔係，只係平時地下個mon（monitor屏幕）應該係影住我哋做直播，但當時個mon就去緊廣告，我諗住提醒陳倩揚，我將會開聲講嘢，擔心兩個叠住講嘢就唔好。」但佢當時個樣好似好驚？佢解釋：「個動作好似怪咗啲，我阿媽同經理人事後都有問我發生乜嘢事，其實我只係想拍一拍佢（陳倩揚）。」</p><p>好彩宋熙年今趟時運高，乜都見唔到，但問佢驚唔驚？佢一副大無畏精神話：「唔驚，我都唔知係鬼節，呢啲嘢唔會唔信，但亦唔會太信，總之好彩自己未見過。」<br>版主：陳基征</p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24 </p></body></html>