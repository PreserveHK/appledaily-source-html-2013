<html><header><meta charset="utf-8"><title>隔牆有耳：<br>爭普選　戴耀廷：唔需要驚北京</title></header><body><h1>隔牆有耳：<br>爭普選　戴耀廷：唔需要驚北京</h1><p>記：《蘋果》記者　戴：戴耀廷<br><br>梁振英仍未敢啟動政改討論，建制派本月中在北京「放風」稱，2017年特首普選可加設預選程序，由選委會先作投票，「篩走」取得足夠提名但中央不接受的參選人。篩選機制勢剝奪部份公民的參選權。但港大的民調顯示，39%受訪者支持預選機制，略多於反對的38%。<br><br>記：如何解讀有關民調？民意與泛民的爭普選訴求是否有距離？<br>戴：（民調）問題未必反映到市民對普選嘅理解。提名委員會點樣組成，會影響到預選機制係咪成立。假設我哋將香港分做數百個選區，所有合資格選民都可選出一定數量嘅提名委員會委員。再由呢班具民意授權嘅提委會成員去預選，咁問題未必咁大。<br>你（港大）抽空咁問，咁可能受訪者基於，哦，預選冇問題，只要個提名委員會夠代表性就得。個問法唔清晰，所以現階段，我覺得應該返去傾提名委員會嘅組成先。<br><br>記：提名委員會應如何組成？<br>戴：如果將𠵱家嘅選委會變做提名委員會就一定唔合格㗎啦。第一，仲有團體票，呢個肯定唔掂。第二，仍然有起碼300萬選民冇參與權。你點達到有廣泛代表性、每個人有平等參與權？仲有票值問題，例如多數市民只能選到少量提委會委員，都係唔公平。有泛民提過有10萬個市民直接提名，再由提名委員會按慣例去確認就可成為特首候選人，咁呢個都可以考慮。<br><br>記：你估計政改的設計會如何篩走泛民？<br>戴：包括除咗要攞到總提名額外，仲要喺每個界別攞到某百分比提名。泛民喺工商界好少提名，咪可以篩走你囉。如果要每個界別都去攞提名，咪變咗某界別可以（對某人參選）有否決權？咁更加唔公平㖭呀！第二種方法係由提名委員會成員一齊投票去決定邊啲參選人可成為候選人，咁你有1,200個成員，只要影響到601人就可以。<br><br>建制派指美國、法國等民主國家的選舉制度也有「預選」。基本法委員會副主任梁愛詩稱香港有逾700萬人，若無篩選機制，難順利選出特首；民建聯李慧琼日前指法國總統選舉也有兩輪投票。<br><br>記：如何回應建制派引述的外國例子？<br>戴：法國總統選舉有兩輪投票。咁首輪投票，你叫佢預選都得。不過係由全民去預選。你有幾十個候選人，大家先全民「預選」第一輪，最高得票嗰兩個，再喺下一輪投票，確保選出嚟嘅人，有起碼過半民意支持。西方民主制度，係唔會有所謂嘅政治篩選。候選人數目多有乜嘢問題？你怕電視辯論太多人，咁先搵個具公信力嘅民意機構做民調，要達某百分比支持度，先可上電視辯論咁咪得囉。<br><br>北京既已拋出篩選方案，似為政改開出底線；公民社會對佔領中環也有爭論，時事評論員陳雲潑冷水預告，佔領中環行動「會以鬧劇形式終結」。明年「實戰」一刻，龐大的警力要「打殘」群眾運動也非難事。<br><br>記：佔領中環運動有何進展？會否加快推行？<br>戴：呢個階段係醞釀期，我哋用慢火煲吓先，等大家各自表達睇法，我將意見整合。先處理具體原則，等大家了解行動終極目標係為咗爭取真普選；要用非暴力方式，透過一個有商討成份嘅民主程序去商討政改方案。今年7.1一定唔會進行，可能會做啲宣傳、籌款工夫。<br><br>記：你認為篩選方案是否北京的底線？如是，佔領有用嗎？<br>戴：如果我哋肯付代價，係唔需要驚北京嘅底線。我哋用公民抗命嘅方式，就係想去突破佢哋嘅底線。佢拎條底線嚟，我哋仲開心。<br><br>記：如何回應陳雲等人的批評？<br>戴：佢係按佢對於現在香港市民、公民社會現狀作判斷。𠵱家嘅香港人比較即興，冇乜嘢計劃，比較講實效，未必習慣去商討。我哋希望透過運動本身，裏面唔同嘅歷程，令公民覺醒，塑造一班新嘅香港人。呢個係好大嘅挑戰，佢質疑我哋都啱㗎。<br><br>記：若有萬人集會，警察只拘捕數名頭目，然後驅散人群，運動如何持續？你事前計劃癱瘓中環、癱瘓執法、檢控系統的如意算盤豈非打不響？<br>戴：真正嘅力量唔係拖垮佢套制度，而係道德感召。你去拉馬丁（李柱銘），馬丁喺審訊度嗰個speech、個感召，就會同馬丁．路德．金嘅說話一樣，可能有傳世嘅效果。你拉我哋仲好。我哋基本上係博。對好多日出而作、日入而息嘅市民，佔領中環根本唔知你講乜嘢。如果我哋佔領之後被驅散、被起訴，成件事會繼續落去，（正如）馬丁．路德．金封獄中書諫產生好大社會效果。<br>件事未必停咗喺佔領嗰度，佔領完結，如果爭取唔到，可能係另一個運動開始，可能係全民不合作運動開始，然後先產生到最後果效都未定。<br><br>mailto:pf_lee@appledaily.com</p></body></html>