<html><header><meta charset="utf-8"><title>我主場：周麗淇怕嫁錯郎</title></header><body><h1>我主場：周麗淇怕嫁錯郎</h1><p>扭開電視機，三色台剛剛播着一套劇集宣傳片，聽到有人大叫「我又失戀了」，然後畫面是一個周麗淇（Niki）的近鏡，她斬釘截鐵說：「唔嫁好過嫁錯！」<br>33歲的周麗淇樣靚身裁不正，未婚，自稱單身，嗜好是工作再工作，工作狂，應該是一個小富婆。生活態度，我行我素，做人做事憑感覺，追求高質素生活。感情方面，戀愛態度認真，對配偶有要求，拍拖憧憬結婚，然後生仔組織家庭，從種種迹象顯示，周麗淇被確認為「黃金剩女」。<br>周麗淇本人直認不諱，說：「段宣傳片吸引咗你？好多人都有問我呢個問題，嗰幾句對白其實都係我心聲！」<br>《女警愛作戰》，肯定是度身定做！<br>撰文：楊潔雯</p><p>有一日周麗淇收到監製張乾文和編審關皓月來電，看到來電顯示，Niki心想：「嘩！應該有劇拍喎！」她立即接電話，兩三句開場白之後，監製單刀直入說：「個角色係一個叫呂霏俠，背景係一個衝鋒隊女警長，30歲，踏入中女行列，係嫁唔出，同埋佢係被標籤為剩女，個人好衝、好博，但係感情唔如意。」Niki一邊聽，腦入面不停打轉，監製正等待答覆的時候，Niki心入面長嘆一聲，然後窒一窒回答說：「哦！」<br>表證成立，剩女主題用女警包裝的新劇為Niki度身訂做，名字跟剩女掛鈎，Niki有少少尷尬，她試着為選角解畫，她說：「之後佢哋仲有講電視史上未拍過女警衝鋒隊，好早之前拍過《陀槍師姐》系列，不過嗰個係鐵馬，呢套劇好寫實，係全軍裝包裝，唔會避開敏感話題，佢哋講到明係講時事，同埋講到明係由女警出發，講佢哋乜嘢心態，聽落都幾型喎！佢哋仲話我呢個角色係要警隊同政府批准核實，用乜嘢演員去拍，如果有案底，形象唔好，都唔會考慮，怕影響警隊聲譽。呢套劇始終係代表香港，我見到好多因素好吸引，雖然話講乜嘢中女，不過都唔好理喇！」<br>黃金剩女Niki，緋聞不多，而且頗長情，數男朋友五隻手指夠用，算是圈中少數的忠貞烈女，對感情相當認真，談愛情的態度同樣認真，她說：「呢個圈冇秘密，都會聽過我係唔會試吓呢個，又試吓嗰個嘅人，我冇呢啲嘢，我骨子裏係一個保守嘅人，有啲嘢我好冇所謂，有啲嘢我知一定唔掂得，例如毒品，同埋感情，因為呢啲嘢好傷身，唔可以玩弄感情，hurt到人，hurt到自己，唔啱唔緊要，唔好玩囉！唔好輕視，輕佻對待一段感情，唔夾唔啱OK！唔可以預咗出嚟玩吓先。感情係兩個人嘅事，牽涉第三者嘅話，唔可以咁自私話試吓。」Niki講到咬牙切齒，似有弦外之音，此時此刻，腦海出現鄭嘉穎的名字。<br></p><p>剩女有人追</p><p>剩女嫁不出，不代表冇人追，Niki最近的戀情，要數紗廠太子Eric，不過Niki矢口否認，還狂呻好難找到合適對象，她說：「我覺得搵另一半，某程度上係我分配時間有問題，我都幾多工作，亦都需要對方明白我嘅工作模式，過時過節唔可以一齊過，亦唔可以好早返屋企，時間唔穩定，有幾多人可以明白，其實真係唔多，信任程度有幾高？可能我成日唔同佢一齊，佢去咗邊呢？就係信任程度，我做呢行對方點睇我好重要，時間好重要，要拍拖都要時間磨合相處，唔通樣樣心照咩？同埋對方屋企人，正常家庭都唔希望咁樣，奇怪點解成日唔見，又唔出現，你哋係咪拍拖㗎？好多意見同問題，要對方明白唔係必然，搵另一半係一個問題。」<br></p><p>拍拖誓結婚
</p><p>雖然問題天天都多，三十有三的Niki，仍然堅守心中的信念，感情要認真，拍拖要結婚，她說：「不嬲由細到大，都係覺得喺埋一齊嗰個人就係屋企人，嗰個人係一世，拍拖會諗有冇將來，第日呢個人點樣共度餘生，我想生小朋友，亦因為我想生小朋友，所以我會諗結婚。幸好我過往經歷，我認識嘅所有男性都唔係玩同試吓，係認真，我亦分得好清楚邊啲可以玩，邊啲可以掂，所以行得埋嚟應該好明白，同埋大家放心，我唔係咁慘，有人約會吓，喜歡嘅人我都有，但係我想睇定啲先！」Niki剩女除名指日可待！<br>服裝：MSGM（I.T）<br>髮型：Debby Kwan（Hair）</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>