<html><header><meta charset="utf-8"><title>隔牆有耳：<br>爭普選　李慧琼：都係中央任命</title></header><body><h1>隔牆有耳：<br>爭普選　李慧琼：都係中央任命</h1><p>記：《蘋果》記者　李：李慧琼<br><br>根據《基本法》45條規定，「行政長官的產生辦法根據香港特別行政區的實際情況和循序漸進的原則而規定，最終達致由一個有廣泛代表性的提名委員會按民主程序提名後普選產生的目標」。親北京人士最近卻在「提名委員會」上，添加一個預選機制。<br><br>記：怎看預選機制？<br>李：《基本法》寫明普選特首係由一個有廣泛代表性嘅提名委員會，透過民主程序產生特首候選人，相信市民對設立預選機制會理解同接受，有預選唔代表唔民主。<br><br>記：你是否理解市民對預選機制的憂慮？<br>李：我諗我理解嘅。我相信大家主要嘅憂慮係，對於中國嘅體制，大家覺得同香港或者同西方民主制度有啲唔同，所以會擔心或者揣測。其實好多西方民主國家嘅選舉，都有一個提名程序去讓某位候選人成為特首、總統或者最高領導嘅候選人。我覺得有一個提名程序嘅要求，好合理。<br><br>記：西方國家的預選跟香港不同。<br>李：你話美國同英國，我哋都公認佢哋係一個民主嘅國家，但公道啲講，佢哋嘅總統或首相，都唔係一人一票最直接咁選出啦。美國有選舉人票，即係基本上唔係多票就贏，你唔可以話畀我聽：美國選舉係完全公平喎。<br>（美國）預選嗰度我明白嘅（即只局限黨內初選），但如果唔係兩黨推舉出嚟嘅候選人，或者好有資本實力嘅候選人，我唔覺得一個平民百姓，真係可以參加到。咁算唔算篩選咗佢走呢？<br><br>事實上，2017特首選舉的提名委員會的組成情況仍未明。根據2012的小圈子特首選舉安排，全港僅得24.6萬人，有權投票選出1,200名選委會委員，這些委員來自鄉議局、教育、地產及建造、宗教、漁農等38個界別；這1,200人才有資格選特首。到了2017年，有可能變成有資格「篩選」特首候選人的特權分子。小圈子本質不變。<br><br>記：香港的提名程序經提名委員會，能代表市民？<br>李：其實提名委員會嘅組成，市民都一定有得選，因為當中應該有70位立法會議員，咁立法會議員都係市民選出嚟㗎。我承認各界別選民成份唔係好均等，所以之後點處理個提名委員會都係好重要嘅議題。<br><br>記：可以改變功能組別選民成份？<br>李：例如有啲人話部份嘅界別，由𠵱家公司票、團體票變個人票，相信都係其中討論方向。但各界別均衡參與，都係考慮因素，如果要大幅度徹底改變提名委員會，似乎並唔現實。其實呢個提名委員會都要向選民交代、市民交代，好難諗到一個提名委員會設定嘅機制，會篩走一啲有支持度嘅候選人。<br><br>記：愛國愛港是篩選條件？<br>李：坦白講，呢個唔係新條件嚟㗎喎，其實亦都合理吖，因為始終最後都係由中央任命，唔通中央最後任命一個完全諗住推翻佢嘅人去做佢地方嘅特首？問題係個定義。個定義就好難搞，我就認為大部份人都係愛國。<br><br>記：太多候選人有問題？<br>李：若然候選人過多，會花多眼亂，如果有成十幾廿個，好難聽清楚佢哋嘅政綱。最後（經篩選）有一個合理數目嘅（特首）候選人畀市民揀，唔係冇佢嘅道理。<br><br>建制派主張穩定和諧，為了支持政府，他們也會上街，以群眾運動表態。<br><br>記：佔領中環是否爭普選好方法？<br>李：我覺得過去香港好多方法表達訴求都好有用，遊行、示威啦，但佔領中環唔可取嘅地方，係會癱瘓中環，因為佔領即係要長期霸佔，理論上會影響香港金融中心運作、影響香港正常商業活動。<br><br>記：中央受軟不受硬？<br>李：爭取過程中，永遠都要幾者結合，需要遊行，但都需要返去談判桌度傾。我留意到有一點，佢哋（泛民中人）話今次唔會進行談判，呢點我唔贊成。因為所有方案，得出嘅結論一定係透過談判、透過溝通，純粹喺街上表達意見，只係一個表態。<br><br>記：溫和學者都要搞激烈行動，香港政改步伐是否太慢？<br>李：有個講法話香港已經爭取民主十年、或者十幾年，但睇番其他國家嘅民主進程，其實都比香港要有更長嘅時間，所以快慢都係相對。我𠵱家見到香港有個時間表，覺得係一個相當務實嘅時間。<br><br>mailto:pf_lee@appledaily.com</p></body></html>