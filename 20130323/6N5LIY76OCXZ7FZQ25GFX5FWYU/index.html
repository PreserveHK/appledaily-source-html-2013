<html><header><meta charset="utf-8"><title>體壇拾趣：<br>哈佛爆冷響頭炮　林瘋勁high</title></header><body><h1>體壇拾趣：<br>哈佛爆冷響頭炮　林瘋勁high</h1><p>作為NBA球星嘅搖籃，NCAA 64強大戰周四展開；美國成人雜誌《花花公子》（Playboy）亦都贈興，由上年5月小姐Nikki Leigh着住16支強隊嘅火辣戰衣影咗輯性感相。不過講到火辣，都唔夠火箭後衞林書豪嘅母校哈佛，佢哋就以14號種籽身份，爆冷淘汰3號種籽新墨西哥，喺NCAA第一次開齋，睇足全程直播嘅林瘋都high到爆。<br>NCAA雖然只屬業餘性質，但競爭性絕對唔比NBA細；美國電視台會安排大量直播，而今年4月8日嘅決賽，更安排喺可以容納26,000人嘅NFL雄鷹隊主場Georgia Dome上演。</p><p>Playboy艷女火辣宣傳
</p><p>咁受注目，Playboy當然唔會執輸，搵嚟24歲艷女郎Nikki Leigh，着上一系列NCAA強隊波衫拍宣傳照；擁有34C驕人上圍嘅Nikki，簡直將雪城、路易斯安那、印第安納等名校嘅波衫逼爆！講開Nikki，原來佢生於南加州，亦都係籃球迷，之前喺訪問仲講好崇拜快艇嘅「入樽王」比歷克格芬㖭。<br>講番比賽，周四展開第1輪嘅64強比賽，最大冷門係哈佛；喺西區以68:62淘汰3號種籽新墨西哥；林書豪對母校認真有感情，着住哈佛籃球隊嘅練習背心睇直播，完場後上載相片上Facebook同twitter，仲話：「YYYYYEEEEESSSSSSSSS！太棒了，哈佛籃球隊贏了！ 哈哈哈，我早就告訴過你了……」。<br>不過同日其餘15場戰果都算正路，好似南區嘅密茲根就以71：56輕取南達科卡州立晉級；原來密茲根擁有兩位「名門之後」，前勇士後衞添夏達威嘅囝囝「小添夏達威」，同埋前公鹿射手「大狗」格連羅賓遜個仔「格連羅賓遜三世」；兩人各攻入21分，睇嚟好快就都會睇到佢哋出戰NBA賽場。</p></body></html>