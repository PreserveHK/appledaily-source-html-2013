<html><header><meta charset="utf-8"><title>靚聲王2：蘇基：配音幫助演出</title></header><body><h1>靚聲王2：<br>蘇基：配音幫助演出</h1><p>90年代開始做配音員至今，街上人叫他蘇基多過古佬的古明華不時講：「老實講，我只係搵食的。」廿幾年來遊走於拍戲與配音之間，配音收入竟比演戲收入更高更穩定，起碼可以養妻活女供埋樓。人人話今時今日做配音冇前途，都唔係吖！佢補飛：「咁我又確係有啲天份，適合做呢行先至得嘅。」<br><br>記者：陳慧敏<br><br>攝影：陳盛臣、劉永發</p><p>自己都配唔掂自己
</p><p>古佬：「剛入行嗰陣我都仲仍然用緊菲林配音，但我哋已經唔使一邊講對白，一邊忙東忙西地扮雨聲、做音效。不過一NG，全組人就要重錄幾分鐘嘅戲，好大鑊。」那時候所有配音員都會配埋主角。但即使係明星，要配番自己都好難，始終你在拍戲時「自由講」，跟配音時要「跟口型說話」不同；「到你做得番當日嘅語氣節奏，但經過個咪放出來，又變咗兩件事。」<br></p><p>佢哋尊重錢多過個創作
</p><p>進入數碼年代，今日配音統統都有電腦代勞。感情不夠、咬字唔正，甚至明星仔甩底，統統可以用電腦後期補救，NG？OK啦！淨係由講錯的那隻字重配就得。如此，事情就變得古怪。因為一般美國導演都會要求自己揀配音員，但香港發行商一句「都係搵明星配好啲」就會換人。古佬：「香港就係一個咁奇怪嘅地方，佢哋尊重錢，但身為創作人，係咪應該尊重創作？為了宣傳價值而換人，感覺好無奈。」</p><p>摩西帶我谷底反彈
</p><p>《史力加》裏面的貓劍俠，是近年古佬配得最開心的角色，而且：「咁多套《史力加》，幾個主角都換過人，係冇換過我！」實在古佬與貓咪之緣始於動畫《埃及王子》的摩西：「其實當年Casting，發行商已準備定一個靚聲星做摩西，我不過是『搭貨』（即充數），後來導演覺得我好明白個角色，做得出應有的語氣，就選了我。有用心去做的，他們都記得。」想起當年古佬拍戲拍到灰灰哋，抱住「搵多個錢」的心態轉去配音組：「我當時諗點樣pick up番人生，只為搵食會浪費生命。雖然我向來都覺得自己好認真做嘢，但其實唔係咁認真去執行一件事，但呢幾年嘅磨練，令我花了四個月時間為蘇基準備，到演出時就做得容易了。呢個創作過程都好享受。」就好似走出紅海，谷底反彈一樣。</p><p>May姐：壓力千斤重
</p><p>在70至80年代，香港大部份外語電視劇集同電影都需要配音，那時候梅艷芳從來都不是梅艷芳。直至80年代許鞍華、徐克等不太滿意配音效果，就開始盡量使用現場收音，加上大量外語片抵港，香港配音員朝九晚十一都做唔完，包括60年代已經入行配音的May姐謝月美。「以前未有影印機，一份講稿一起看，配音員要預先讀稿，集中精神不能出錯。沒對白的時候配音員要兼顧其他音效，任何一點出錯，都得害全部人由頭開始再配過，累街坊。最緊要係一班老手如譚炳文可以一口氣配十分鐘兩頁紙不NG，作為新人的壓力特別重。」May姐說。</p><p>明星難度期
</p><p>70年代後期到80年代配音業好景，好多配音員出來開訓練班。現在想入行？May姐：「先決條件要屋企有錢！呢幾代配音員人工太低，太多學生充斥市場，將人工壓低晒，甚至收唔到錢！30幾年前我半個月有七千蚊人工，加埋電影配音，一個月有兩三萬。當年做文員只得六百蚊月薪咋！」<br>不時要與明星合作，最困難不是配得不好，而是度期，「明星通常集中力好強，做甚麼事都學得快，工作態度亦夠認真，好似郭富城可以配音六個鐘唔去廁所，但最慘係冇期，如半夜三點阿Sa阿嬌來到已經攰到想死，之後要改又未必夾到期。咁惟有用後期製作，將把聲拉長縮短。對白錯咗就搵啲近似的配音員補番，但其實不容易呀。」 </p><p>熟悉的聲音
</p><p>香港配音員的Fans，都說他們較內斂，不愛出鏡，平時看配音員訪問，來來去去離不開林保全（《多啦A夢》）、陳欣（無綫常用旁白佬）等，其實還有許多一直少出鏡，卻聽得耳熟的聲音。</p><p>陳凱婷 ：
</p><p>「譚炳文今日配音都仲好有中氣，對口型捉得好準，佢話一聽到角色語氣，已識得融入角色，技巧係比新一代好好多。」</p><p>曾為日本演員如竹內結子、香里奈、米倉涼子、韓國演員崔智友的專用配音員。本來專配少女角色，由為《鋼之鍊金術師》男主角之一艾爾凡斯配音後大受歡迎，就多配少年角色。</p><p>黃紫嫻 ：
</p><p>「我入行時已經可以用電腦NG無限次，咁樣好方便，但個人集中力會冇咁好呢！」</p><p>專配儍儍哋Cool Cool哋少女角色，最喜歡如《爆笑管家》桂雛菊、《星夢高飛》高惠美（裴秀智），都係傲嬌系，還有《xxx HOLiC》裏的莫哥拿。</p><p>曾秀清：
</p><p>「以前十個人入行得兩個人做到，𠵱家易咗入行，但質素真係參差啲。」</p><p>所配美女角色如雲，如《螢之光》雨宮螢（綾瀨遙）、《大長今》連生（朴恩惠）、《電車男》愛瑪仕（伊東美咲），《一公升眼淚》木藤亞也（澤尻英龍華），也是林心如劇集的專用配音員。另一強項是喊得，音樂一起眼淚自然來。</p><p>入行條件即CHECK 
</p><p>想入行，最快途徑就是參加配音訓練班。謝月美：「以前我都會要啲同學先錄音做個小小的音質測試，睇你講說話有冇懶音，說話流唔流利，先至容易教嘛。」六大入學條件如下：</p><p>1.咬字清晰 <br>2.音質好、不沙啞 <br>3.反應良好<br>4.聆聽能力佳<br>5.能長時間集中精神 <br>6.最好有演戲根底</p></body></html>