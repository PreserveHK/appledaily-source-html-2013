<html><header><meta charset="utf-8"><title>陳慧琳家傳新抱</title></header><body><h1>陳慧琳家傳新抱</h1><p>陳慧琳（Kelly）前晚到半山出席法國時裝品牌展覽開幕酒會，自言是忠粉的Kelly儲下不少手袋和衫，不過生了兩名兒子，無緣將儲落的手袋、黃金和鑽石傳給女兒，惟有將來傳給兩位新抱。<br>法國時裝品牌Chanel前晚在半山醫學博物館舉行Numeros Prives展覽，品牌將兩層高的醫學博物館變身成品牌博物館，展示iconic服裝、鑽飾及香水等，出席嘉賓包括陳慧琳、徐濠縈、鄧愛嘉、黃偉文、名模杜鵑和何穗，還有首次來港的Chanel Boy手袋大使Alice Dellal和俄羅斯fashion icon Miroslava Duma。<br></p><p>16歲做粉</p><p>Kelly以tweed dress上陣，她自言是粉絲：「都有儲vintage，16歲已經有呢個品牌嘅手袋，係爸爸送，大咗就自己賺錢買。」Kelly儲落一大堆名牌可有想過傳給女兒？她說：「有諗過，不過𠵱家要畀新抱至得，仲有金同鑽石。」<br>近日忙宣傳新碟的Kelly，透露正準備張國榮的紀念演唱會，她說：「演唱會我會唱一連串快歌，都要練舞，之後會再宣傳自己隻碟。」<br>同場穿上tube dress的徐濠縈，跑馬拉松跑到上癮，她說：「之前喺名古屋跑半馬所以瘦咗，條裙有啲鬆，嚟緊希望可以去倫敦同夏威夷跑半馬，如無意外都會報名，個女都想跟我跑，但太細個，會同佢行山。」<br></p><p>阿徐孭債</p><p>老公陳奕迅（Eason）演唱會一再加場，昨日公佈會加多三場，平了徐小鳳05年共開23場的紀錄，阿徐前晚便表示一身飛債：「好恐怖，連朋友嘅前男友都打畀我訂飛，有啲要成300張，我好想delete個WhatsApp。」阿徐更笑言要Eason經理人陳家瑛開多一場才夠還飛債。<br>首次來港的型女Alice Dellal透露一到埗就在酒店嘆SPA和按摩，身為it girl的Alice以英語說：「我平時的形象是從電影、生活、音樂及身邊人找靈感，除名牌之外，都會在ebay尋寶，我條皮短裙就是在ebay bid，喜歡將平貴的衫一齊襯。」<br>採訪：顏英儀<br>攝影：陳順禎</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>