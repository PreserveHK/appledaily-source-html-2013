<html><header><meta charset="utf-8"><title>長對電腦變冇腦 - 左丁山</title></header><body><h1>長對電腦變冇腦 - 左丁山</h1><p>明報（三月十五日）有一段有趣新聞，就係工黨議員李卓人在去年十一月有三名議員助理離職，其中一人得九萬八千元長期服務金，李卓人申請以強積金僱主供款抵銷（即一般所謂長期服務金與強積金對沖）。<br>一般僱主處理僱員離職，多是如此，李卓人冇做錯吖，依足法例規定，好守法呀。有趣地方在於，今年一月，工聯會議員鄧家彪在立法會要求全面檢討強積金計劃，取消對沖機制，王國興（工聯會），李卓人（工黨），潘兆平（勞聯）等「泛工黨」，一致支持。李卓人當時講：「工人捱得辛苦，取回金錢來應付生活卻不可以」！嗱，現在發現，佢地講一套，做一套，李卓人自己就搞「強積金對沖遣散費」，李卓人承認「無能力俾」，希望市民會理解及明白。<br>左丁山呢類個體戶當然明白及理解，但想話一聲，請李卓人等泛工黨議員高抬貴手，你地自己做唔到之事，無謂口輕輕在立法會要求乜要求物，害苦中小企，李卓人無能力俾遣散費，小商戶何嘗有好大能力？咪一樣自強積金供款申請對沖，無理由議員可以咁做，中小企就唔得嘅啫。<br>香港有不少高官議員空講白話，搵他人做白老鼠，除上述李卓人案例外，教育局為求打擊文字教科書商，力推電子教科書，亦是一例，電子書對於壓制教科書價格，不會有正面作用，左丁山講過好多次。電子書價錢姑且不論，電子書之優點與教學價值如何呢？左丁山以前講過美國矽谷有一間學校叫Waldorf ，自幼稚園到小學，拒絕使用電腦，不用電子書，引起全美媒體注意。三月十四日「信報」有一位陳潔玲醫生寫嘅文章，指出年輕人嘅「屏幕時間」（Screen Time，簡稱ST）愈多，對學生之身心健康愈是有害，「若現時過多使用電子媒體的情況不改變，我們的新一代不單會百病叢生，鬱鬱不歡，更會冷酷無情，不理他人死活，唯我獨尊。」（按：試看近日之18歲打機男斬死父親事件。）因此家長須做後衞，防止二至十八歲兒童有過多ST，每天不可超過2小時。先進國家已制定明確醫學指引，香港不必再花工夫去研究呢個問題咯喎！偏偏香港教育局驚死學生唔夠多ST，仲要力推電子書，逼學生多啲對住電腦，真係唔得掂，或者教育局啲高官其實已經依照陳潔玲醫生咁講管理自己仔女嘅ST呢！</p></body></html>