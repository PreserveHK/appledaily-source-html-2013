<html><header><meta charset="utf-8"><title>暫託院舍　瞓一覺冇咗個女　<br>死因不明　家屬誓追究</title></header><body><h1>暫託院舍　瞓一覺冇咗個女　<br>死因不明　家屬誓追究</h1><p>【本報訊】天生已受盡苦難、患有腦麻痹的5歲女童，上月底因家居廁所大裝修，透過社工安排下，父母將女兒暫託到鯉魚門的循道衛理楊震社會服務處，但不出一天女兒竟離奇死亡，哭斷腸的母親誓言要找出死亡真相。<br>記者：馮樂琳　陳達浩　劉漢權</p><p>「阿囡出世咁艱難，咁難至湊得大佢，咁就冇咗……」哭得涕淚直流的鄭母，訪問時一直緊抱着女兒死時所穿的衣服，就連睡覺也不肯放低，「我好想搵出真相！」</p><p>天生患有腦麻痹</p><p>離奇死去的5歲女童鄭嘉敏，因出生時母親胎盤脫落，導致腦部缺氧，引發徐動及痙攣型腦麻痹（徐動型即沒有控制的動作）。「當時醫生話，擔心BB腦部發展唔到，可能唔得」，但憑着鄭母和丈夫悉心照顧，女兒終於慢慢成長，一家四口住在藍田平田邨公屋。<br>「雖然BB 3歲至識叫媽媽，但5年來都冇咩大問題！」鄭母看着女兒可愛的相片憶述，嘉敏平日要靠腳托和改裝的BB車輔助，但仍天真愛笑。一個月前，鄭母更帶她往醫院覆診，根據當時醫生評估，女兒智商僅1歲6個月、語言表達低於1歲，但過去並無出現抽筋或麻痹症狀需入院，故醫生建議可減少麻痹藥的劑量。<br>上月底廁所大改裝，令鄭家一夜痛失幼女。「諗住整大啲個廁所幫BB沖涼，驚裝修嘅灰塵對BB唔好，就搵暫託。」經社工轉介下，女兒入住暫託院宿四天。「第一晚7點我餵佢最後一餐奶，仲好哋哋。」惟翌晨9時45分，鄭母突然接到噩耗，社工來電告知其女兒突然沒有呼吸和心跳，正送往聯合醫院。他們夫婦趕到醫院，女兒正在搶救中，但不出三分鐘便死了。鄭母事後不斷追問院舍，但她質疑職員前言不對後語，似有所隱瞞，職員更揚言「你個女嘅死唔關我哋事」。鄭母堅決在女兒今日出殯，誓要找出真相。</p><p>承認沒護士當值</p><p>院舍負責社工黃偉邦表示，因應嘉敏情況，巡房次數由每小時一次加到三次，並安排她在近門口的睡床，以便職員經過可見，出事早上，她獨自在房，「我同佢玩仲笑」。他承認，出事時原有的兩名護士未有當值，嘉敏由全院唯一的保健員發現不省人事，已隨即急救並報警，但他透露，由於嘉敏父母提供的藥物過期，故住院期間並無餵藥，強調事前曾問准家人。</p></body></html>