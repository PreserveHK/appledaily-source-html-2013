<html><header><meta charset="utf-8"><title>中環在線：樓盤凶　賣樓旗手走人<br>陳啟宗黑到痹 - 李華華</title></header><body><h1>中環在線：樓盤凶　賣樓旗手走人<br>陳啟宗黑到痹 - 李華華</h1><p>恒隆地產（101）主席陳啟宗應該好頭痕，最近兩單轟動嘅兇殺案都涉及恒隆樓盤，宅男斬殺父母兼碎屍後，將部份屍骸掉去浪澄灣對開海旁，雙屍案直情喺君臨天下一個單位發生，恒隆仲揸住君臨250伙未賣，都未知點算，聽聞負責賣樓嘅司徒永康（Eric）下月亦講拜拜，陳啟宗真係要諗諗計。<br>陳啟宗成日認叻，話自己一早北上發展，恒隆喺香港確係冇乜樓賣，講來講去都係浪澄灣同君臨天下合共過千個貨尾單位，所以大家唔發覺有恒隆樓神，以前由前執董吳士元包辦，佢2010年劈炮之後就由項目發展高級經理Eric頂上，政府賣地、地產建設商會開會都由佢做代表。<br>Eric喺恒隆做咗21年，聞說近年意興闌珊，半年前遞信，下月正式走人，諗住抖抖先再重出江湖，離職原因不外乎同上司唔夾，同埋冇乜發揮空間。</p><p>四太做法事求安心</p><p>恒隆舊年12月先有姚子賢同高伯遒兩位執董連環起身，到𠵱家都未請番人，Eric下月走埋，陳啟宗同董事總經理陳南祿睇怕要落力啲搵人，否則，長期一個人做幾個人嘅嘢，鐵打都死得啦。<br>又或者咁，聽聞賭王四太梁安琪諗住喺君臨天下個出事單位做場法事，四太係出事單位業主，又揸住同層兩個單位，做場法事點都安心啲，陳啟宗亦可以考慮拜神，不過佢係基督徒，拜神唔啱，惟有求主保佑了。<br><br>李華華<br>mailto:LiWaWa@AppleDaily.com</p></body></html>