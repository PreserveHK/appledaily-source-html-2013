<html><header><meta charset="utf-8"><title>中環在線：耀才無厘頭抽水<br>得戚晒靚績 - 李華華</title></header><body><h1>中環在線：耀才無厘頭抽水<br>得戚晒靚績 - 李華華</h1><p>以低佣搶客見稱嘅耀才證券（1428）噚日收市後出通告，無厘頭借蚊型行莎利士堡被證監勒令暫停交易單嘢，重申佢哋財務穩健，唔會執笠，抽水抽到爐火純青，跟手公佈首11個月條數勁靚，唔知其他行家會唔會睇到眼火爆呢？<br>耀才話，截至今年2月底止，11個月純利8,150萬，相對舊年12個月條數，增長35%。耀才1月發盈喜時已經披露，截至舊年12月底，首九個月賺近6,000萬元，換言之，過去兩個月，每月平均賺過千萬。<br>當其他本地券商鬧爆個別券商低佣搶客，搞到佢哋經營慘淡，耀才又出盈喜，又出通告提醒人哋自己有幾賺錢，情何以堪？再睇股價，耀才噚日午市被踢高8%，有春江鴨就真。</p></body></html>