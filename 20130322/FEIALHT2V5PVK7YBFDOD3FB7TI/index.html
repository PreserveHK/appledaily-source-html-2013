<html><header><meta charset="utf-8"><title>好不主席：我要你…… - Joycelyn</title></header><body><h1>好不主席：我要你…… - Joycelyn</h1><p>這晚，又在聽我位姐妹Karen大吐苦水，一聽到佢把高八度的聲音，加埋雙腳揼地，內心不禁感到厭惡。好煩，總之好煩，煩嘅程度就似主席藉詞話要趕交業績報告，所以又要啟動「小秘應緊」程序。「呢個政府做嘢真係無譜㗎！一啲都唔跟程序嘅！激死人啦！」嗱嗱嗱，都話咗啲乜嘢「程序」梗係煩嘢。或受酒精影響，佢扯到把聲好盡，皆因正正身受其害，被特區政府的急就章搞到一頭煙。我成日提醒自己，無論有幾嬲都好，都唔應該喺公眾場所咆哮或尖叫，以免有損我地ladies的優雅形象。不過，如果因為戇居政府的「無譜」而喺公眾場所發癲，我會予以同情囉。</p><p>新例急就章　欠磨合</p><p>至於甚麼「無譜」事件令姐妹如此失控？原來是政府去年通過的《一手住宅物業銷售條例》，今年1月突然提前生效日期，由原定的今年7月份，提早到4月實施。就此條例，小秘十分贊同此條例立法原委，始終買樓是人生大事，自要考慮清楚。條例的實施，可以杜絕一些發展商傍晚宣佈賣樓出價單，半夜即刻完成交易的荒謬情況。大佬，真係買棵菜咁易咩？<br>現在各個單位明碼實價，價單、樓盤資料清晰可見，等公眾有足夠時間睇清楚所有資料，對買家有百利而無一害，是利民政策。不過，成件事最諷刺的是，as of today，執法機構尚未成立（聽聞要4月頭先有），而法例就4月29日生效。政府既然要向發展商開戰，糧草未備，將軍未有，情況就有少許兒戲。<br>其實政府都開始籌備緊相關工作，譬如話4月初的工作坊，講解條例各方面的詳細規定，以免出現失實陳述和傳播虛假或具誤導性資料。Karen喺某地產公司任職Marketing（所以以上以下都係聽幾多，寫幾多），售樓說明書、廣告、列印價單……都係佢一手包辦。「4月初講完，4月底實施，前後只得三星期，點做呀？一本樓書有好多資料㗎嘛，有平面圖、橫切面圖、鳥瞰圖，仲要核對幾十次，經埋legal審批先可以出街。咁短時間，啲樓書邊印得切啫！最緊要是，如果寫多寫少寫錯少少，我老細要坐！佢點會唔如臨大敵先。」講到呢度，Karen個粒尾音不經意地響徹雲霄，認真失禮。<br>雖然聽到Karen呻到樹葉都落，但其實我有啲心涼。哼，地產霸權終於都有被整治的一日啦！不過今次條例推行的急就章，充份展現出政治委任官員與公務員團體的不磨合，亦反映一班空降官員空槍上陣的不足。佢哋唔理解公務員的工作程序，以及推行一個政策背後需要做的工作。公務員是一個高度專業化的團隊，講求程序理性，喺公共行政管理亦相當嚴謹，有自己一套運作邏輯，總之就係step by step。唔係高官大人一句「我，我要，我要你」，就即刻喺廚房炒起碟餸，當中亦需要揀料、執碼、落鑊、爆炒，樣樣都需要時間同程序。<br>家陣一句「提早實施」，就打亂公務團隊的工作流程。今次咁亂龍，都唔知係公務員真係做得慢，還是特登做慢啲，藉此向空降的政治委任官員發出無聲抗議，等佢哋日後唔會亂嚟。<br>編按：是日由盧主席秘書Joycelyn執筆。<br><br>Joycelyn</p></body></html>