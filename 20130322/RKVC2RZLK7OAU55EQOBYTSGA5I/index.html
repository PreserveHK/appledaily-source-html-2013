<html><header><meta charset="utf-8"><title>智取大市：爽組合變散戶照妖鏡 - 晉佳</title></header><body><h1>智取大市：爽組合變散戶照妖鏡 - 晉佳</h1><p>〈爽組合〉其中一個成功之處，係一旦有高手買賣失利、做咗傻事，就可以俾讀者恥笑一番，大大聲講：「畀我一定唔會咁買咁傻仔」、「平時講就無敵，原來落場仲衰過我」之類嘅風涼話，成為散戶們輸錢後嘅發洩勝地。<br>將股票版當娛樂版睇，的確過癮，雖然搞搞吓〈爽組合〉已經唔係比試投資實力，但總算係各大高手鬥智鬥力、可觀性高嘅欄目，起碼夠晒刺激。不過，喺真實投資世界，賺錢唔應該咁刺激，事實上，你要將投資呢件事變得可以用自己常規嘅一套方式去重複咁賺錢至係正途。當你覺得投資賺錢呢件事越嚟越沉悶、公式化，可能代表你已搵到贏錢嘅竅門，由刺激嘅學習階段進化過渡到贏錢收成嘅階段，證券戶口隨之腫脹，所以炒股覺得悶，可能係好事。</p><p>投資賺錢要抵得悶</p><p>爽組合排位「十上十落」咁刺激，亦反映香港炒股文化，部份失敗嘅投資者，其中一個弱點就係過份追求精采嘅炒股生活。爽組合參賽者得三個月時間，就話要被迫追求短線回報，但呢個世界仍然有好多投資者冇俾人迫，一樣坐唔定，即使捉到倍升股，揸住幾個月就有糊食，但偏要向難度挑戰，總要揀多幾隻股炒出炒入，加埋投資者冇紀律的話，即使mark住一批好股，最終都可能贏得唔多，仲分分鐘由贏變輸。<br>晉佳覺得呢個唔關短炒事，因為成功嘅短線客一定有機械化嘅買賣模式，失敗嗰批可能係想喺股市追求刺激，為沉悶刻板嘅工作充電。<br>幾叻嘅投資者都會遇上股市陰晴圓缺、手風唔順、前路睇唔清嘅時候，如果吓吓落場博命，相信長線都好難有錢剩。所以，要做一個出色嘅投資者，最起碼要抵得悶。<br>就畀個圖大家睇吓，遠東環球（830）去年5月到12月，悶足8個月，到年尾收1.53元，但一個月多啲，今年2月4日就升見2.99元。由此證明，一隻贏大錢嘅股票，精采日子可能只佔一成時間。講到尾，炒股賺錢本來就係一件悶事。</p><p>晉佳<br>本欄逢周一、三及五刊出</p></body></html>