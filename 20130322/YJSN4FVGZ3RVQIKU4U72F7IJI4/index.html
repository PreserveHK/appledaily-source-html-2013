<html><header><meta charset="utf-8"><title>吳千語拍拖呆等　林峯例遲</title></header><body><h1>吳千語拍拖呆等　林峯例遲</h1><p>自從升格做林峯嫂的吳千語BB，曝光率及工作量有增無減，前晚她出席時裝展更壓軸登場，她否認戀情帶挈令工作量增多。對於林峯經常被批評遲到，千語BB沒有維護男友，更踢爆兩人約會時他都例遲，更試過遲足半個鐘，要千語BB呆等，認真斗膽。</p><p>現年33歲的林峯與19歲的吳千語BB愛得癡纏，更在19天內三度外遊，戀情升溫，就連千語BB都升呢，前晚她聯同林欣彤、張舒雅及莊思明等到尖沙嘴欣賞春夏時裝展，千語BB壓軸登場。</p><p>拍拖後人氣急升的千語BB，強調酬勞沒有加碼，亦否認憑男友的名氣多了工作，但承認戀情令她有更多話題，她說：「多咗新聞係事實，唔怕俾人話，未拍拖前都有工作，公司都畀好多機會我。」林峯好腳頭？她笑說：「我哋向來都好好彩，兩個一齊好多開心事發生，工作同以前差唔多，我啱啱拍完港台節目，之後傾緊電視同電影。」<br>對於升呢做壓軸，千語BB聽錯以為記者指她遲到，於是急急澄清早在半小時前已到場，並強調很少遲到。不過男友林峯就經常遲到，千語BB亦不幫口說：「佢好多時都會遲過我，我15分鐘就可出門口，佢就要催，不過佢好接受人哋意見，有時佢有活動，我都會提佢唔好遲到，有人提佢好啲。」至於兩人約會時林峯最遲多久？千語BB表示不會超過半小時，但重申只要催一催林峯就不會等太耐。提到林峯是否還有其他缺點？她說：「冇乜，係『𣲷懦』啲。」記者取笑兩人身份互調，好像林峯更像女朋友，她即維護否認。</p><p>林欣彤稍為增磅
</p><p>同場的林欣彤早前患情緒病兼暴瘦，現時她已增磅不少，體重已回升到9字頭，她表示照舊是正常飲食，但未想再增磅到100磅，免得被指肥。至於男友是否滿意時，她反問說：「邊個男友？我冇男友。」記者指羅孝勇，她沒正面回答說：「大家都話我冇乜嘢，最緊要健康，上鏡好睇就OK。」對於四大與TVB破冰，林欣彤直言期待與不同歌手見面，亦不怕獎項被分薄：「做歌手係做歌同音樂為主，係唔係有獎都係後話，最緊要做好音樂。」<br>採訪：王崇穎<br>攝影：黃文偉</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>