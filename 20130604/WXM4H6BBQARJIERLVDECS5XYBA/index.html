<html><header><meta charset="utf-8"><title>報告王：維達蟹貨多弱勢難改 - 瑪姬兒</title></header><body><h1>報告王：<br>維達蟹貨多弱勢難改 - 瑪姬兒</h1><p>請注意，維達國際（3331）正式響起「跳船」訊號，博反彈失敗！該股昨日挾1.7億元大成交，急瀉7%收9.33元，創超過一年新低，一支大陰燭插穿保歷加通道底部，去年9月約9.70元低位輕易被攻陷，RSI及STC急速向下。該股由去年底開始持續橫行近半年，已累積不少蟹貨，今次突然以大成交急瀉，相信仲有好多蟹貨等住沽，短期內弱勢難逃。<br>事實上，花旗4月尾已調低維達目標價至10.70元，當時一班蟹貨友總算按兵不動。一個月後，維達管理層都正式「自首」，承認利潤率受壓程度超過預期，今年首四個月銷售、毛利率及成本都未能達標。</p><p>花旗籲換馬恒安</p><p>於是，花旗決定再出重手，指去年整個板塊產能擴張過快，但經濟唔好，需求明顯減少，行業利潤率將加速轉差，就算維達銷量增加及紙漿成本下跌，今年都唔會賺錢，故將其目標降至9元，評級更降至沽售。<br>雖然維達已宣佈力拓新業務（嬰兒護理及女士護理），又唔排除收購，不過花旗大潑冷水，指衞生巾市場競爭激烈，維達根本唔會搶到呢塊肥豬肉，仲話以維達淨負債率達四成，都好難買到有意義的項目。建議換馬至恒安國際（1044），因紙巾業務僅佔其盈利三成，而衞生巾銷量持續強勁，未來兩三年都睇唔到任何風險。</p><p>瑪姬兒</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>