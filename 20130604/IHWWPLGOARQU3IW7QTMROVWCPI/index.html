<html><header><meta charset="utf-8"><title>隔牆有耳：<br>琼子匿屋企　驚見燭光 - 李八方</title></header><body><h1>隔牆有耳：<br>琼子匿屋企　驚見燭光 - 李八方</h1><p>六四向來都係建制派嘅禁地，尤其上咗位嘅紅人，更加唔肯或者冇膽面對1989年嘅良心。好似盛傳係N年後嘅女特首、民建聯副主席李慧琼咁吖，佢話以前曾經去過維園晚會㗎，之不過今晚呢，唔單止唔入維園，連燭光都唔會點起，總之開完會就會一如以往趕返屋企，仲辯稱唔參與晚會唔等於忘記六四；乜啲語調，咁似狼振英嘅？</p><p>學狼英玩語言偽術</p><p>六四前夕，建制派個個潛水，有「琼子」外號嘅李慧琼依舊大膽接受民主黨劉慧卿嘅網台節目訪問，都算有吉士。查實節目原本主要講行政立法關係，但卿姐喺節目結束前忽然「突襲」，話琼子同佢一樣着到灰灰黑黑，唔知係咪要悼念六四，仲食住上問佢今晚會唔會去維園，被殺個措手不及嘅琼子尷尷尬尬話：「六四嗰晚，我一般會盡力完成會議後返屋企。」<br>咁查實，佢以前有冇去過六四晚會呢？琼子話有喎，但重申每個人選擇處理同回憶六四嘅方式都唔同，仲學晒狼英嘅語言偽術反駁話：「冇參與唔等於我忘記，亦唔等於我冇記住呢件事發生。」<br>卿姐發揮記者本色繼續追問：唔去維園啫，咁會唔會喺屋企點支洋燭悼念一下？琼子斬釘截鐵話「冇呢個打算」。至於係咪支持平反六四？琼子冇正面回應，只係肯講一句，中央喺六四事件上有做錯，相信歷史會還一個公道喎。八方在此都想回敬一句：民建聯對六四嘅態度，歷史都會自有公論。<br><br>mailto:pf_lee@appledaily.com</p><p>要瞭解更多六四人和事，為死難者留下悼念的燭光，<br>請即登入蘋果【六四專頁】:  http://6471.appledaily.com/  </p></body></html>