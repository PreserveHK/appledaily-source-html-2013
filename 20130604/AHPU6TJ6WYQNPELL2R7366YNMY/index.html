<html><header><meta charset="utf-8"><title>金手指：點炒興登堡凶兆 - 孫柏文</title></header><body><h1>金手指：點炒興登堡凶兆 - 孫柏文</h1><p>上個禮拜，見立法會做諮詢關於香港賽馬會，申請當一場馬有幾個地方接受投注時，將幾個彩池銜接，變成每一度買隻馬都係同一個賠率。當孫柏文幾個月前見到呢個諮詢排期時，我已同自己講：「一早就應該咁做啦！」因為冇理由同一樣嘢，同一樣機會率，居然會唔同價錢，18世紀咩？因資訊唔發達令同一樣嘢嘅價錢唔同。<br>其實馬會由殖民時代已擔重要嘅社會責任，喺上世紀60年代，因為馬會係一個會員自己練馬、騎馬出賽嘅興趣會，根本冇諗過搞到咁大。不過因社會對賽馬有濃烈嘅興趣，賭馬呢個嗜好非常普遍。咁因為冇馬場外嘅投注站，黑社會外圍受注猖獗。呢啲組織更因呢個財勢賄賂警察，令貪污問題衝擊全港。為改變呢個局面，當時政府問馬會可唔可以開場外投注站，同埋將賽馬職業化。我問過啲記得呢件事嘅會員，佢哋話當時有好多會員有諗過反對，因為會首先令人覺得賽馬就係賭博，同嗰啲鍾意自己騎上隻馬操練嘅會員，喺去業餘化後冇得再咁直接參與。不過當時，因為馬會會員知道佢哋可以為社會當時嘅嚴重問題出力，所以大局為重，接受會內根本性改變。</p><p>撈底時間要好準</p><p>講起跑馬，朋友有個我叫「馬場技術分析」嘅揀馬法。佢話只要有幾個現象出現，例如賠率轉熱（有信心）、出賽馬馬主有行動不便嘅長輩一齊出席（冇機會叫個行都行唔到嘅老人家入場？玩呀？）。咁股場都有，噚日，本報講過興登堡凶兆（Hindenburg Omen）出現時會股災。對上一次出現喺2010年暑假，當時我喺電視次次講。咁股市當時真係跌，不過跌到8月尾時，聯儲局主席伯南克就宣佈第二期量寬，之後大升特升。今次如果一樣，大家要點炒？撈底要時間好準囉，到時，留意本報就得！今日係6月4日，全力支持資產階級自由化！</p><p>孫柏文<br>獨立股評人<br> http://facebook.com/shuen <br>本欄逢周二、四刊出</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>