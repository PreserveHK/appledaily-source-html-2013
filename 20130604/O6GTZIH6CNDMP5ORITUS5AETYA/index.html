<html><header><meta charset="utf-8"><title>記協棟篤笑 - 曾志豪</title></header><body><h1>記協棟篤笑 - 曾志豪</h1><p>第三年參加記協的晚會，表演棟篤笑。每年都感慨，何以又有許多笑料可寫，證明香港每年鑊鑊新鮮鑊鑊甘。<br>這次《頭條新聞》小豪子加太后吳志森加羅啟新，三男演出，精彩內容，摘要送上──<br>各位，第三間免費電視台牌照，其實已經好低調發出，叫「大清電視台」。<br>香港人無啖好食，淨係可以睇住人食，所以一定要有飲食節目，《家是熱廚房》。<br>「低調扣玉峰」，呢味餸最緊要耐性，隻玉峰買返嚟，要等兩年先扣得。<br>返大陸採訪嘅記者，最怕一味菜，「入鄉隨俗，拳拳到肉」。呢味餸普通廚師唔識，要國寶先煮到。<br>高層最愛請記者飲「新聞審茶」，此茶性苦味甘好難啃。<br>香港人鍾意煲劇，日劇《悠長假期行會版》，木村奮強主演，竹野震遠辭演。<br>《道歉不離三兄弟》，漢波茂波振英哥個個鬥多。<br>宮廷劇，專講奴才出賣主人的消息，《金枝綠葉之Plan B》。<br>江湖傳聞，港台員工，入職要接受視力檢查。員工望住啲光，唔准眨眼擰頭，睇你可以忍光忍幾耐。可唔可以忍到永遠？Sorry，「忍光」係忍唔到「永遠」。<br>無視新聞，專門無視啲新聞。皇牌節目，《新聞透明》，當新聞透明。<br>電視台最好落戶數碼港啦，嗰度有晒處理經營困難公司嘅經驗，無論你係交唔起租，定係股東唔肯再注資俾你，職員一定可以幫到你。<br>數碼港無咗商交所，可以用「大中華交易所」代替，CEO一於搵「大中華交」謝志峰。<br>交易所專門進行港膠、左膠、社運膠同埋絕交嘅買賣，咁濫膠，戶外直播室，一定要去「大濫膠野公園」。<br>記協主題係「企硬」，可以送埋俾支聯會，因為佢地立場企得唔夠硬。<br>做記者就算俾人話膠，都要做一塊硬膠！企硬，搞記者，衰硬！</p></body></html>