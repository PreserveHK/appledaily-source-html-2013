<html><header><meta charset="utf-8"><title>着平底鞋襯男友<br>亞男拖祖藍睇戲嘆蒸飯</title></header><body><h1>着平底鞋襯男友<br>亞男拖祖藍睇戲嘆蒸飯</h1><p>【ifc→愉景灣】王祖藍同國際華裔小姐冠軍出身嘅李亞男，呢對長短腳之戀嘅情侶，到今時今日可謂打風都打唔甩。前日下晝3點幾祖藍趁唔使開工，同女朋友出動拍拖，剃咗光頭嘅祖藍戴住cap帽踢住拖鞋就出巡，認真自由自在，而本身高過男朋友嘅亞男，為咗減低兩人嘅差距，仲刻意着咗對平底鞋行街，認真體貼。</p><p>買嘢癮起</p><p>佢哋先將架車泊喺中環ifc，然後坐船去離島愉景灣漫步，感受大自然氣息。之後大概5點鐘去返ifc，去咗一間專賣燉湯同蒸飯嘅外賣店買飯同湯，呢間外賣店強調冇味精同雞粉，經過一輪研究，祖藍同亞男買咗足足三大袋。買完燉湯、蒸飯之後佢哋返落停車場，將其中兩袋放落車之後，祖藍仲攞定外套，可能怕戲院冷氣會凍親女友，真係細心。跟住祖藍攞住剩低嗰袋蒸飯上返商場，兩個人行咗去ifc嘅戲院，買咗一場5點40分嘅戲票，捧導演陳可辛場，睇佢套新作《中國合伙人》。</p><p>未夠鐘祖藍已經入場，入到戲院，買嘢癮起，再喺戲院嘅咖啡店買咗包咖啡粉同兩支飲品至肯入場。不過令人奇怪佢帶住咁大袋飯入戲院唔知做乜呢？唔會係一邊睇戲一邊開飯咁慳家啩。<br>採訪、攝影：陳辰</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>