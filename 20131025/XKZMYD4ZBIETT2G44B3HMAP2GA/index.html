<html><header><meta charset="utf-8"><title>咖喱牛腩：與政治有關 - 牽牛</title></header><body><h1>咖喱牛腩：與政治有關 - 牽牛</h1><p>呢期香港最熱門話題，梗係免費電視台發牌問題，最有心搞嘅維基台竟然落選，背後原因眾說紛紜，到底係一籃子定一男子嘅決定，仲未有人確定；睇過維基台部份劇集同資訊節目嘅預告，確係有心機搞好質素，咁期待係一個叫挑戰嘅節目，由藝人連同攝製人員挑戰世界不同險峻自然環境，好似越南韓松洞咁；但𠵱家冇牌，唔知幾時先有得睇。不過香港人係犯賤嘅，星期日咪一樣坐定定睇個「哈哈哈」女人教人用雞汁煮餸。<br>維基台冇牌唔係節目質素問題，卡斯拿斯冇正選，亦都唔係把關技術問題。如果你問100個球迷，相信有99個球迷會答，卡斯拿斯把關技術比迪亞高洛迪古斯好，唔好計佢幫西班牙贏過兩屆歐國盃同一屆世界盃，仲有幫皇馬贏過西甲、歐聯、西盃等等冠軍，淨係9歲開始效力銀河艦隊，呢份忠誠已經值得尊重啦。但好衰唔衰聖卡斯效力嘅係皇馬，管理層最怕功高蓋主之餘，過去隊長都冇咩好結果，好似當年皇馬寧願出大部份波糧，都要趕魯爾去史浩克04一樣。雖然有傳卡斯拿斯係金手指，透過主播女友嘅關係，將一啲球隊機密同衰嘢發放出去，但一來冇人證實，二來罪名又唔係十惡不赦？<br>蘇局長講維基台冇牌唔係政治因素，皇馬教練安察洛堤都講，聯賽唔用卡斯拿斯只係戰術因素，同政治無關；國父孫中山有言：「政治乃眾人之事。」其實呢啲又點會唔係政治因素，不過以今時今日呢個局面，撐卡斯拿斯拎番正選，同撐維基台有牌一樣，只有童話故事先會出現。文：牽牛</p><p>鄭中基@谷德昭搞笑孖寶再發功,笑彈繼續嚟！<br>周一至周五《亂噏24》約定你： http://bit.ly/appletalk24 </p></body></html>