<html><header><meta charset="utf-8"><title>隔牆有耳：展覽大龍鳳　賀中大金禧 - 李八方</title></header><body><h1>隔牆有耳：<br>展覽大龍鳳　賀中大金禧 - 李八方</h1><p>中文大學以鳳為校徽，鳳同龍一樣，喺中華民族極具代表性。為咗慶祝50周年校慶，中大中國文化研究所中國考古藝術研究中心同中大歷史系，聯同內地唔少研究所舉辦「地下的中國──鳳翥龍翔」展覽，由考古學角度，展示華南地區8,000年前鳳鳥嘅起源故事，實行龍鳳呈祥賀中大。</p><p>同場展覽香港出土文物</p><p>呢次展覽展出嘅廿幾件鳳鳥文物同六件玉龍，分別係新石器時代同商代嘅珍貴文物嚟㗎，包括國家一級及二級文物商代皇后婦好嘅玉器，以及從未喺國內外展示過嘅鳳鳥白陶㖭。好似高廟遺址出土嘅陶器咁吖，上面就戳印有鳳鳥頭部同兩側展開嘅羽翅，羽翅上仲掛有太陽紋，即鳳鳥載日高飛嘅圖象，認真細緻。<br>查實香港亦有無盡寶藏揭示龍鳳歷史，好似南丫島上就發現過大約6,000幾年前印有鳳鳥紋飾嘅彩陶，仲試過發掘出3,000幾年前嘅龍牙璋，真係唔講唔知！中大話呢次展覽以「鳳翥龍翔」為題，寓意係「龍鳳呈祥」，歡迎市民今日起到中大文物館參觀，費用全免。中大校長沈祖堯噚日亦同嚟自內地嘅唔少貴賓，一齊主持開幕禮兼先睹為快。</p><p>「地下的中國──鳳翥龍翔」展覽</p><p>日期：今天起至明年3月2日（12月24、31日及公眾假期閉館）<br>時間：10am-5pm<br>地點：中大文物館東翼展覽廳IV<br>費用：全免<br>查詢電話：3943 7371<br><br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>