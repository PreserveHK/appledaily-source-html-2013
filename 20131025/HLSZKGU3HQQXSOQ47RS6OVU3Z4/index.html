<html><header><meta charset="utf-8"><title>滙海探戈：伊神關顧　蘋果諗得過 - 奇兵</title></header><body><h1>滙海探戈：伊神關顧　蘋果諗得過 - 奇兵</h1><p>美國今個禮拜板腦市場大戰，蘋果、諾基亞同微軟齊推新機，當中新推出嘅iPad Air最搶眼，部機瘦身成功得1磅重，輕咗成個碼，最估唔到係蘋果改作風，第二代iPad Mini唔單止配備Retina高清解像，整體規格竟同iPad Air看齊，硬件級數升晒呢，雖然價錢貴番啲，亦冇傳聞中嘅土豪金色，但外界評價普遍唔曳，應該幾賣得，蘋果行政總裁庫克今次都算有交代。<br>講開蘋果，佢呢幾日又俾企業狙擊手、美國億萬富豪伊坎（Carl Icahn）啄住唔放，佢兩個月前自爆持有大量蘋果股份，約見庫克要求蘋果增加回購股份振股價，但蘋果至今仍不為所動，所以伊坎前日又發功，喺twitter自爆話俾咗封信庫克，斷估又係施壓逼蘋果回購股份。</p><p>央行鷹轉鴿　加元腳軟</p><p>此君出名來者不善，俾佢睇中嘅公司，管理層通常有排煩，但當中的確唔少係寶藏，例如今年美股升幅王、網上影片公司Netflix就佢嘅代表作，舊年年底58美元掃，周二曾升到380美元就出貨一半，一年唔到就執5倍，計埋賬面果啲執過百億港紙，年初掃保健公司康寶萊又執近40億港銀，畀佢睇中嘅多數升幅驚人，揀股如有神助，堪稱投資界嘅「伊神」，以往績論，跟佢買蘋果都諗得過。<br>滙市方面，美國政府停擺16日損經濟，加上9月非農業職位僅增14.8萬份，為經濟前景增添陰霾。高盛等大行紛紛轉軚，料儲局明年3月至開始退市，債券大王格羅斯更估計儲局2016年前都難以加息。<br>事實上，美國停擺可謂累己累人，其中係佢旁邊嘅加拿大就首當其衝，其央行周三議息後，唔單止下調未來三年經濟增長預測，仲刪除埋傾向加息的暗示，令市場大感意外，加上油價跌至3個月低位，紐約期油曾低見96美元，不利加國原油業，所以係息口及經濟因素夾擊下，加元本周走勢麻麻，美元噚日升穿1.04加元，料加元短期未跌完。<br>歐元方面，歐洲央行周三公佈，為加強區內銀行業穩定，出年將會幫區內128間大行做壓力測試，但由於今次壓測嘅準則比較「辣」，加上歐央行行長德拉吉表明會從嚴，唔合格嗰啲可能冇得留低，搞到啲歐銀股價腳仔軟。<br>不過，市場覺得壓測長遠有利區內金融穩定，加上滙市繼續炒作儲局唔收水，所以消息無損歐元升勢，噚日仲升到1.3822，再9創兩年新高。</p><p>內地拆息升　澳元chok</p><p>雖然美元仍偏弱，但澳元紐元呢幾日就幾chok，主要因係人行連續三次暫停逆回購，令內地拆息扯到4厘樓上，令市場擔心內地資金市場緊張情況重現，由於內地經濟與澳洲息息相關，澳紙禮拜三單日轉向，由97.59美仙高位掟番落96邊，紐元亦面對同一情況。</p><p>奇兵<br>本欄逢周五刊登</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>