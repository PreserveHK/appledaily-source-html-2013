<html><header><meta charset="utf-8"><title>呼籲同性戀基督徒站出來　<br>出櫃同志牧師　信仰神忠於己</title></header><body><h1>呼籲同性戀基督徒站出來　<br>出櫃同志牧師　信仰神忠於己</h1><p>【本報訊】有人形容遇上所愛，而對方又剛巧愛上了你，難度猶如中六合彩，偏偏上天就是很愛歐陽文風，給他兩次機會；前妻是女子，現任是男兒，歐陽文風在兩段婚姻間「出櫃」，成為大馬首位出櫃名人兼基督教牧師，由自身經驗領略到同志平權與異性戀者幸福攸關，最近來港鼓勵同志出櫃，「因為社會壓力，（同性戀者）進入咗異性戀婚姻……好似我嘅case，嘥咗一個女子九年嘅青春，呢個係冇必要嘅犧牲嚟」。<br>記者：張嘉雯<br><br>歐陽文風1970年生於關丹，12歲立志當牧師，從小教會的教導令有同性戀傾向的他自覺罪孽深重，直至遇上後來的太太，他決心「改過」。歐陽文風形容前妻清秀脫俗，猶如愛情小說的女主角，首次約會，就坦承過去的戀愛經驗，「我同佢講，我曾經同男子有過性關係，不過我知道呢個係錯嘅，我願意改過，問佢願唔願意陪我行呢啲路，陪我改」。</p><p>前妻力撐「做番自己」
</p><p>1996年，他26歲，與太太結婚，二人後來一起到美國留學，「我哋關係其實幾好㗎，我哋每年12月31號，都會坐低傾吓，反省吓我哋嘅愛情生活、感情關係，檢討吓點樣improve個relationship。佢唔止一次同我講，覺得我哋係好朋友、係好知己、係soulmate，但我唔似係佢丈夫」。<br>歐陽文風對妻子的敏銳吃了一驚，「佢話：『你唔鍾意主動抱我，唔會主動嚟kiss我』，佢咁講我就好內疚，就抱佢多啲kiss佢多啲，不過兩、三個月之後我就忘記喇，因為呢個唔係我本性嘛」。<br>2002年，他終於跟太太坦白，「我同佢講，我應該係gay，佢話『我知道你係』，其實佢結婚之後都知道㗎喇，只係等我開口」。當時他在大馬寫政治評論，甚有名氣，擔心未來的路，「咁我就好驚啦，應該點算呢？佢話冇話點算嘅，人生一次，咪做番自己囉」。<br>「佢同我講，『你識嘅男朋友，帶番嚟畀我睇，因為你唔識睇人』」。05年二人離婚，翌年他在大馬出書，剖白性傾向，前妻為他寫序，「佢祝福我，仲寫話『我同佢生活一齊九年喇，如果任何人要批評佢，我比任何人都更有資格，不過我知道佢係一個好人』」。<br>他感到內疚，也對爭取同志平權有了一番新感受，「呢樣嘢唔單係為咗同性戀者，係為咗異性戀者，因為好多同性戀者害怕行出嚟，因為社會壓力，進入咗異性戀婚姻，咁另一半都得唔到幸福，呢個係冇必要嘅犧牲嚟」。<br>他認為問題在中國人社會更嚴重，「好多中國人家庭得一個仔，一定要佢結婚，好多女子知道丈夫唔夠熱情，不過唔知道乜嘢原因，仲以為自己唔夠好、唔夠靚，自己埋怨自己，事實上根本唔係佢嘅問題；女同性戀者仲慘，丈夫講做愛，好難拒絕，好多女同性戀者話，好似俾人強姦」。<br>歐陽文風擁有波士頓大學神學博士學位，正在紐約市立大學修讀社會學博士，並執教社會學和性別研究，亦是紐約大都會社區教會教會（Metropolitan Community Church）牧師，他鼓勵基督徒同性戀者站出來，讓人認識同志真實一面。</p><p>大馬官員聲言「對付」
</p><p>前年美國紐約州參議院將同性婚姻合法化後，歐陽文風與伴侶在美國註冊結婚，計劃回大馬設喜宴，消息刊於大馬各大報章，有大馬官員公開表示設宴不合乎國情，聲言會「對付」他，「請客食飯係人權嚟㗎喎，我一定會請」。</p><p>【蘋果動新聞】Android App 修正版上架</p><p>回應讀者要求，Android App修正版改善記憶體使用情況，以及廣告顯示模式，即刻去Play Store下載啦！↓↓<br> http://bit.ly/appledailyupdate </p></body></html>