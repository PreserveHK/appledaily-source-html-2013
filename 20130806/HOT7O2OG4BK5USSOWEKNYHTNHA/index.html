<html><header><meta charset="utf-8"><title>女神tea time：百麗變身做辣妹 - Fifi</title></header><body><h1>女神tea time：百麗變身做辣妹 - Fifi</h1><p>百麗（1880）噚日公佈收購Baroque Japan逾三成股權。菲菲即時上網八吓呢間被點燈嘅公司有乜咁巴閉，先發現原來公司旗下品牌包括moussy同sly，當堂嚇一跳。<br>身旁有男同事問，單刁有乜咁出奇。奇就奇在百麗同上述兩個品牌嘅style，可以話係天與地。moussy同sly係涉谷系嘅代表品牌，wild得來又有女人味，簡單來講即係台灣辣妹style。縱然百麗旗下有12個品牌，但普遍都係行OL路線，着上辣妹身上，似乎怪怪哋。<br>不過做生意合作，冇話襯唔襯嘅，目標一致就得啦。Baroque喺中港市場，有絕對的野心。<br>公司曾傳過於香港發IPO，而公司CEO於網頁宣言，要致力做中國人生意。目前Baroque中港日三地，共有348間分店，當中有21間喺內地，9間喺香港。觀乎淘寶網無限件呢兩個牌子嘅老翻，你就知內地女仔幾buy佢哋，所以Baroque嘅內地生意應該唔差。<br>至於百麗，全年業績雖已比同業好，但與其喺鞋業苦苦掙扎，開拓新業務可能仲有前途。以百麗嘅網絡，加上Baroque Japan嘅名氣，今次百麗應有所作為。</p><p>Fifi<br>本欄逢周二、四刊出</p><p>【動主播召喚 敢你就來】 <br>立即報名： http://anchor.nextmedia.com </p></body></html>