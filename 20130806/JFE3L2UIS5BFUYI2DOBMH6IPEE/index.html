<html><header><meta charset="utf-8"><title>法拉姣擒Cool魔Sam哥慘變毒男</title></header><body><h1>法拉姣擒Cool魔<br>Sam哥慘變毒男</h1><p>大家上個星期估咗勁耐，陳法拉同Cool魔有女上男下激烈床戲，但香港版就話會刪，得馬來西亞同新加坡等地有得睇，觀眾當然想捕住電視畫面，睇吓刪淨啲乜，最後總算有好大驚喜！<br><br>Cool魔同Holiday點撻著？一個字：開鎖！開咗法拉隻手鐲個鎖，法拉就已經投懷送抱，主動向Cool魔獻吻。之後兩個就把握時間二人世界，去咗遊車河，咁啱遊到油都冇晒！又咁啱，去咗一間冇人嘅古堡，孤男寡女共處一室，加上少量酒精，當然就係曳曳之時！<br><br>Holiday先跳一part艷舞色誘Cool魔，然後再主動騎上Cool魔身上，又蒙住Cool魔對眼。跟住一除，裸背睇晒，仲疑似冇戴bra呀！場面勁香艷囉！<br><br>可惜嘅係，當大家以為Holiday及Cool魔仲有更激戲份時，呢個時候，就...去...廣...告...啦！網民都睇到無晒癮！場戲就唔知Cut咗幾多，唔通真係要睇返海外版先知？<br><br>不過開個鎖就可以暢遊古堡咁爽YY，難怪有網民話走去報讀開鎖課程，實行做個開鎖佬！<br><br>另一邊廂，平時型爆嘅Sam哥憶起亡妻Zoe一幕，都令人動容。<br><br>劇情講Sam哥喺Holiday間房發現「緣份天使」Triangel，佢就珍而重之好好收藏，佢仲化身「毒男」，無論搭飛機時或返到香港屋企後，都Keep住索Triangel，起碼聞咗四次！期間仲諗返好多佢同Zoe往事，昔日片段好感人！到底Sam哥係咪鼻塞，而Triangel又係咪有薄荷味，可以通鼻塞呢？<br><br>此外，有網民就發現Holiday經常戴住隻手鐲，原來就係劇集贊助之一，六福珠寶嘅最新產品，一套連匙連鐲盛惠港幣32500。當然，偉大祖國嘅淘寶梗係有售喇，包郵都係198人仔咋。</p><p>【動主播召喚敢你就來】<br>立即報名： http://anchor.nextmedia.com </p></body></html>