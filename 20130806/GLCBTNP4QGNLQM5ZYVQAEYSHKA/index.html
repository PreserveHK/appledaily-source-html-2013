<html><header><meta charset="utf-8"><title>男生圍：掛靴熱未散　碧咸波衫贏尼馬</title></header><body><h1>男生圍：掛靴熱未散　碧咸波衫贏尼馬</h1><p>三日後，德甲、法甲新球季開鑼，緊接英超、西甲亦準備在8月17日登場！未隊啤、未剝花生，粉絲最心急係搶購愛隊新一季球衣。波鞋街Sales分析，今年最睇好巴黎聖日耳門波衫，無他，碧咸效應，最重要係佢已經宣佈掛靴，退下火線，以後搵唔番，淨係呢點，絕對有理由熱炒！<br>記者：陳國輝　攝影：陳永威<br>模特兒：Anladia、Mangie、Liz、In、Kiki@Zmodel</p><p>高位2,200人民幣</p><p>試問幾多本港球迷，有留意法甲巴黎聖日耳門賽事？專營足球波衫的阿傑，都話呢個球會以往未熱賣過，但自從今年2月碧咸加盟後，波衫售價就由正價$539炒上近千元，再加上5月份宣佈掛靴，所以炒足兩個球季！「球迷都係因為碧咸先搶購。記得年頭，連代理都嗌無貨，仲差唔多維持兩至三個月，既然僧多粥少，件貨實炒起啦！」佢話，本港炒得起不足為奇，最誇張係炒風蔓延到內地，據講高峯期呢件32號深藍戰衣，居然索價二千二百蚊人仔！（現在貨源充足下都索價港幣近$1,000）<br>講到掛靴潮，除了碧咸，年屆39歲的英超曼聯老將傑斯，亦好大機會炒埋一份：「去季，曼聯奪得聯賽冠軍，純白加紅色線條的作客波衫，隨即被炒上$799；今季曼聯球衣雖暫時以定價發售，但隨住領隊費Sir宣佈退休、唔教波，愛將傑斯亦可能踢埋今季掛靴，預計最熱賣球衣，好可能正係印住Giggs名字的曼聯主場戰衣。」阿傑提醒，英超波衫跟西甲、意甲唔同，印名字係逐粒計，字母越多越貴；但好處係你可以印番自己個名，今年就有人為紀念費格遜，專登印上「Ferguson」㖭！</p><p>球迷有Say</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>