<html><header><meta charset="utf-8"><title>中環在線：今日退任中海外主席孔慶平風趣到尾 - 李華華</title></header><body><h1>中環在線：<br>今日退任中海外主席<br>孔慶平風趣到尾 - 李華華</h1><p>藍籌內房股中國海外（688）噚日公佈業績，順便宣佈主席孔慶平今日退任，唔少傳媒行家覺得可惜，事關孔總出名為人風趣幽默，又鍾意用唔鹹唔淡嘅廣東話同人傾偈，喺中資老總入面算係異數。</p><p>留守母公司做副總</p><p>孔總1982年已經加入中海外系，5年後派駐香港，2005年起擔任中海外主席。佢只得58歲，唔算老，仲係母公司中國建築副總裁，佢應該只係唔做上市公司。事實上，接任做主席嘅郝建民，2007年開始接替孔總做CEO，都係鋪路上位。<br>講起孔總，佢每年2、3月例牌約一大班傳媒春茗，早年好經典，竟然相約迪士尼。孔總噚日喺業績會上打趣話，每年都有人問佢幾時退休，今次終於可以名正言順退落嚟。<br>佢又笑住口話，做主席嘅壓力其實唔大，因為佢畀晒啲壓力其他管理層去承擔，仲話自己交棒交得遲。總括過去咁多年，佢繼續用唔鹹唔淡嘅廣東話講「我好happy，雖然辛苦，但好開心」。<br>佢聲稱，冇咁多精力去管咁多嘢，一向都係無為而治。退任主席一職，佢都冇乜遺憾，「做企業做到咁，真係唔話得，我覺得已經係極致，好滿意」，但佢補多句，話未到ceiling（天花板），唔想畀咁多壓力郝總喎。</p><p>郝建民拘謹等接棒</p><p>至於坐喺孔總旁邊嘅郝建民，噚日明顯比較拘謹，全程講唔夠十句說話，佢笑言，「今日仲未生效（做主席），聽日再搵時間同大家交流」，相當識做。</p><p>李華華<br>mailto:LiWaWa@AppleDaily.com</p><p>五六年拍一部戲？講到嬲嬲哋，肥佬黎教王家衛拍戲！<br>想睇今周足本《亂噏24》？蘋果網站動Live預埋你。<br> http://bit.ly/appletalk24  </p></body></html>