<html><header><meta charset="utf-8"><title>魚樂無窮：文化中國科網概念足 - 唐牛</title></header><body><h1>魚樂無窮：文化中國科網概念足 - 唐牛</h1><p>騰訊（700）又創新高，同九年前招股價相比，足足升咗99倍。能夠由新股坐到𠵱家又有幾人？有傳媒就搵到兩個散戶，IPO至今一股未沽，佢哋嘅共通點係唔太貼市––如果日日對住股票機，都幾難抵受誘惑。</p><p>騰訊飛天，其持有8%股權嘅文化中國（1060）亦乘勢炒高7.7%，收報0.49元，似有後着。文化中國主要從事製作及發行電影版權業務，兼營手機遊戲及增值服務，屬正宗科網概念股。集團早前與星爺周星馳簽訂協議，未來七年將投資五部由星爺主打嘅電影，又會合作發展影城及文化旅遊業務，食正阿爺催谷文化產業條水。星爺叫座力毋庸置疑，從《西遊．降魔篇》票房大收十幾億可見一斑。如果騰訊與星爺合作，威力肯定非同小可。合作搞啲乜？用星爺作品設計online game會係最佳出路，屆時文化中國嘅手遊團隊將大派用場。<br>集團早前報喜，受惠《西遊．降魔篇》票房報捷，以及電影版權業務毛利擴大等，中期純利最多增長35%至1.38億銀，相當於去年全年盈利近八成，全年業績有機會再報捷；有概念有憧憬有實業，加上盈喜護身，值博率極高。</p><p>唐牛</p><p>【動主播召喚 敢你就來】 <br>立即報名： http://anchor.nextmedia.com </p></body></html>