<html><header><meta charset="utf-8"><title>異動空間：陽光紙業朝氣勃勃 - 魏力</title></header><body><h1>異動空間：陽光紙業朝氣勃勃 - 魏力</h1><p>今年首次見面，先祝戰友投資順境，身心愉快！財政懸崖折衷方案無法解決問題，更令財赤大增，原屬不利消息，但日圓勁弱，令套息交易重燃，加上資金續湧中港股市，投資氣氛高漲，個市自然易升難跌。<br>指數大升，穩陣買藍籌都有肉食，但魏力觀察所見，資金正不斷追炒低殘股，皆因二三線股自去年9月炒上，唔少升幅已近1倍，點都要回氣；反觀四五線殘股仍在低位浮游，睇圖揀中股，隨時像本欄上月中推介的巨濤（3303）一樣，半個月飛升三成。紙股炒到癲，陽光紙業（2002）上演醜股大翻身，以成交觀之，絕非一兩日虛火！<br>集團是中國最大的白面牛卡紙生產商之一，向蒙牛（2319）、康師傅（322）、統一（220）及伊利等供應盒裝飲品的包裝紙，實力毋庸置疑。去年中期純利大減76%，賺1668萬人仔，但其實只是1至2月蝕錢拖累，3至6月已轉賺，隨着行業復蘇，相信業績將谷底回升，雖然全年仍有機發盈警，不過，股價已大致反映該因素。<br>龍頭玖紙（2689）9月以來升逾1倍，但陽光僅升四成，明顯大落後，上日爆升逾一成，料只是追落後的前奏，圖表走勢已經突破6月以來的橫行區，成交為9個月最多，短線睇1年高位1.34元，再向兩蚊進發。<br><br>魏力</p></body></html>