<html><header><meta charset="utf-8"><title>港股勁升655點　牛市來了<br>1日屠熊118　歷來最慘烈</title></header><body><h1>港股勁升655點　牛市來了<br>1日屠熊118　歷來最慘烈</h1><p>【本報訊】港股現狂牛，絕殺淡友，威絕全球。美國財政懸崖暫過關，恒指昨在大成交下飆高655點，直闖上23300點水平，以點數計為近年最大升市，中資金融股大復活，新華保險（1336）單日暴漲12%。淡友窘態盡現，貼價熊證昨早瘋狂受捧，惟在尾市即遭大屠殺，全日共118隻熊證陣亡，創紀錄新高。記者：林靜、葉景平</p><p>美國財崖過關形同股市興奮劑，區內主要指數中，以恒指最亢奮，昨早高開203點後半小時即衝上23000關口，及後如入無人之境越升越有，以近全日高位23311點收市，狂漲2.9%，為2011年底升逾千點後最大升市，全數藍籌報捷；縱然A股休市，但無阻H指瘋狂跑出，飆461點或4%，收報11897點，升幅計為一年來最勁。歐洲三大指數開市升約2%，環顧主要股市，港股升2.89%冠全球。</p><p>成交破800億　黑期續升</p><p>在沒有配股上板因素下，大市昨全日主板成交額高達824億元的罕見水平，沽空佔不足8%。截至本港時間昨晚九時，外圍接力炒上，新加坡交易的港股黑期承勢再升82點。<br>昨日合共有131隻股份創新高，包括11隻藍籌股，中資金融股狂炒，內險至少升半成，國壽（2628）及平保（2318）分別彈高6.7%及5.2%，均創52周新高；內銀以民行（1988）最威，大漲9.2%。<br>市況好轉，散戶朝氣重現。記者昨在中環證券行所見，散戶人數驟增，氣氛相對熱鬧，投資意欲更較兩三個月前強，口吻普遍由早前的急升即散貨，轉為「大漲小回」格局，更有人大嘆「我之前無入貨啊！今日（昨日）升咁多，搞到追唔切，嘥晒！」事實上，經紀昨亦忙得不可開交，並指「好多客落盤，我忙到未有時間睇報紙。」他指，不少客戶上午入市下午即可賺錢，所以買賣亦增加。</p><p>技術性超買　專家觀望</p><p>好友興奮，淡友閉翳，昨單計恒指熊仔的死亡名單已有90隻，惟炒家繼續「唔信邪」，瑞銀衍生產品銷售部董事總經理于正人表示，資金昨造淡多，有三成在早段瘋狂湧入一隻23250點打靶的貼價熊仔，可惜在尾市陣亡。目前熊證街貨囤積在23400至23600點貼價水平，惟牛仔仍佔近七成，反映好友未肯食糊。<br>不過，在一輪急升後，恒指9RSI（相對強弱指數）昨已升抵82.6的嚴重超買水平，為去年10月下旬來高，當時市況見短線調整後才再展升浪，為市場增添戒心。<br>京華山一國際研究部主管彭偉新認為，大市昨日升勢有過份反映，倘升抵24000點關口後，估值便不再吸引；中信証券董事林一鳴更直指，美國當局根本沒有帶來好消息，23300點「不值博」，估計後市只是波動局面。</p><p>基金看法及散戶策略</p><p><b> 焗住追貨</b> <br>豐盛金融資產管理董事黃國英<br>「焗住繼續追，被迫睇住升先，落後股可以考慮騰訊（700）同友邦（1299），中資保險股跌番少少可以再追過。」</p><p><b> 睇二萬六</b> <br>東驥基金管理董事總經理龐寶林<br>「（港股）今年會波動，但一定好過舊年，投資者開始進取、資金由債市流入股市加上日圓Carry Trade呢三條水，上半年最樂觀睇二萬六，保守啲睇二萬四。」</p><p><b> 回調再買</b> <br>散戶李小姐<br>「我覺得短期個市都會回調，今日升得咁急可能都去到短期高位，有機會會賺咗先。已經沽咗部份，好似財險賺咗兩成就沽咗先。𠵱家會等睇吓聽日（今日）個市會唔會回，回就再買入。」</p><p><b> 先行獲利</b> <br>經紀陳先生<br>「我覺得如果聽日（今日）出現獲利回套，係好正常的。所以我同散戶都會講，再升就唔好追啦，因為股市唔會永遠上升。𠵱家個市係大戶主導，小戶跟尾，可以獲利先。23400點阻力會好大。」</p><p>蘋果散戶調查</p><p><b> 散戶審慎  港股有排升？</b> <br>傳統智慧說：「散戶未入場，股市有得升；散戶齊入場，股市到尾聲」。本報昨日進行隨機電話調查，發現散戶現階段入市意欲低，表態會買貨的不足一成，反而有63%指會「睇定先，唔買住」，另外28%更會高位沽貨，如相信相反理論，大市或有排升。成功訪問的194位市民中，48%相信港股今年可升上25000點，22%估升見30000點，31%唔相邪，估不升反跌。投資策略上，中資股成為首選，佔比近一半。</p><p>網友洗版</p><p><b> 「我想做番大好友」</b> <br>我累左我隻貓：<br>入錯咗重熊，我好辛苦，我想跳…<br>SIMG：<br>淡友全軍覆沒！！直上33000不是夢<br>13OK：<br>我知錯，我認衰，我想做番大好友……反手好嗎？牛精靈真係好強…<br>HEDDUS：<br>牛市，做淡真可悲<br>資料來源：網上討論區</p></body></html>