<html><header><meta charset="utf-8"><title>熊黛林反擊苟姑娘<br>「唔知邊個先應該喊」</title></header><body><h1>熊黛林反擊苟姑娘<br>「唔知邊個先應該喊」</h1><p>【富黛愛忽完之錯愛的呼喚】郭富城和熊黛林（Lynn）相戀七年，最近傳出城城移情細自己19年的苟芸慧（苟姑娘），自知輸硬的Lynn決定棄城。Lynn昨日在中環出席內衣店開幕時尾指戴上「分」戒，正式宣佈回歸單身！激瘦的Lynn臉容憔悴兼眼腫腫，對苟姑娘聲稱無辜而落淚，Lynn含淚反擊道：「我唔知邊個先應該喊！」</p><p>現年47歲的郭富城與33歲熊黛林不敵七年之癢，有傳二人原定今年10月結婚，但被疑似小三的苟芸慧介入導致分手。Lynn日前在微博放了尾指戴戒指的照片，還留言要重新上路。三位主角輪流現身，城城和苟姑娘前日先後出席活動，苟姑娘哭笑難分回應自己並非第三者；城城則冷對分手，反而對苟姑娘落淚即憐惜說：「好慘喎！」護苟棄熊態度明顯。<br>慘成輸家的Lynn昨日在中環出席內衣品牌Rigby &amp; Peller新店開幕，大會送上吊帶內衣給她，惜無惜花人欣賞。穿上透視長裙的Lynn雖然高貴迷人，但難掩愁爆心情，一身黑色打扮就像哀悼逝去的戀情，而本身已瘦削的Lynn可能因飽受情傷，身形比前更瘦，雙眼更似喊過一樣變得很腫，我見猶憐！</p><p>對於與城城分手，Lynn沒刻意迴避，還在左手手指尾戴着代表分離的戒指，她表示現在心情OK，但每當提起城城與苟姑娘的新戀情，Lynn多次激動到眼濕濕，以下是Lynn與記者的對話：<br>　（熊：熊黛林　記：記者）<br>記：你個樣好憔悴。<br>熊：可能今日太早啫。<br>記：係咪以淚洗面？你雙眼好腫。<br>熊：邊個講㗎？我噚晚冇喊過。<br>記：咁前晚呢？<br>熊：（苦笑）OK㗎。<br>記：係咪同城城分手？<br>熊：有啲嘢過咗去，𠵱家係新開始。<br>記：係咪4月5日分手？<br>熊：我唔知報道喺邊度嚟。</p><p>承認單身</p><p>記：現在單身？<br>熊：係呀！過咗去（感情）唔想再講，𠵱家係新開始，我好開心（假笑）。<br>記：係咪好可惜？<br>熊：其實我嚟香港七年，日日都好開心，冇乜可唔可惜，希望以後更加開心。<br>記：你提出分手？<br>熊：我唔答嘞。<br>記：你逼婚？<br>熊：我冇逼過任何人做嘢。<br>記：係咪有提出過結婚？<br>熊：我覺得呢啲嘢唔係女仔提出嘅。<br>記：男方有提出過？<br>熊：我唔答嘞！<br>記：分手涉第三者？<br>熊：我唔想傷害任何人，過咗去就由佢過去，唔計較乜嘢原因。<br>記：苟芸慧喊晒話自己無辜。<br>熊：我唔識佢，唔想答佢嘅嘢（停頓一會，眼泛淚光）……我唔知邊個先應該喊！<br>記：覺得城城好多緋聞？<br>熊：可能工作控制唔到啫。</p><p>拒畀祝福</p><p>記：信佢哋（城城和苟姑娘）有嘢嗎？<br>熊：我冇咁講。<br>記：對城城死心？<br>熊：唔係死唔死心，過咗去唔好再糾纏，畀機會自己新開始。<br>記：同城城仲係咪朋友？<br>熊：朋友，呢啲嘢唔會變。<br>記：城城有冇做乜嘢挽救呢段感情？<br>熊：（睩大對眼，眼紅紅）我唔回應嘞。<br>記：城城覺得苟姑娘好慘，但對你好絕情？<br>熊：我冇睇呢啲嘢，今朝好早起身化妝，我唔知點回應。<br>記：如果佢哋係真，會唔會送上祝福？<br>熊：我唔會隨便亂講。第一，我唔識嗰個人。第二，唔想多事。<br>記：七年情係咪可以放低？<br>熊：（強忍淚水）要向前行，唔啱始終都需要放低。<br>記：有冇覺得自己浪費青春？<br>熊：（再度眼濕濕）我唔答嘞。</p><p>胃病發作</p><p>記：為情消瘦？<br>熊：我一向有少少胃病。<br>記：同媽咪講咗分手未？<br>熊：冇乜特別同媽咪講，我想佢知我嘅嘢都係開心事，我每次出嚟都好開心。<br>記：仲有冇同城城聯絡？<br>熊：以後嘅嘢唔知。<br>記：有冇復合可能？<br>熊：我唔知，唔該晒。<br>訪問結束後，Lynn由經理人及助手陪同離開，並上了七人車直駛大坑方向。其間Lynn吩咐助手到超市、餐廳和洗衣店買食物及取衣服，之後便返嘉亨灣寓所。另外，「城苟戀」令苟姑娘形象受損，有網民發起罷看她演出的劇集，前晚《仁心解碼II》雖有苟姑娘穿黑絲跳鋼管舞的場面，但收視只得27點（約173萬觀眾），比起周一及周二的29點及28點還要低。<br>採訪、攝影：盧坤穎、黃曉程、彭琮然</p><p>相士話：李丞責批城城苟芸慧相剋</p><p>現年47歲肖蛇的郭富城，跟熊黛林相戀七年，最近卻爆出「分」訊，熊黛林無望升呢城嫂。有指城城今年犯太歲令感情有衝擊，到底城城何時脫離浪子一族成家立室？堪輿家李丞責昨在電話說：「佢今年犯太歲，加上同女友碰上七年之癢，肖蛇嘅城城其實同肖猴嘅熊黛林係相合，只要捱過今年。以城城命格，佢未來四年，馬、羊、猴同雞都有望結婚。」他表示城城跟肖豬的苟芸慧相剋，二人撞埋一齊就會惹麻煩。<br>採訪：比華利</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>