<html><header><meta charset="utf-8"><title>相對貧窮 - 左丁山</title></header><body><h1>相對貧窮 - 左丁山</h1><p>政府宣佈設立貧窮線，收入低過全港家庭收入中位數五成者，即算貧窮戶，例如一家四口之收入中位數係28600元，一半係14300元，四人家庭每月收入不足或僅達此數嘅，就係貧窮戶。因為中位數（median figure）就是樣本人口中佔最多之數字，所以永遠有人收入高過中位數，永遠有人收入低過中位數，但是否低至中位數一半以下，就有待調查。現在特區政府統計數字話全港有131.2萬人嘅收入中位數等於或低於14300元，貧窮率係19.6%，大家只好相信。<br>如此劃分貧窮，只計收入，不計資產，是否有漏洞，相信一定有嘅，譬如呢日食飯，未曾退休但久已不做生意嘅貿易Ｌ就講笑話：「我與老婆每月全無正常收入，算係貧窮戶啦，睇吓政府會有乜嘢益我？」唔好啩，家住大坑老牌豪宅，叫做貧窮戶？貿易Ｌ話：「係噃，我有一層樓，有三萬股騰訊（700），係市價低於一百元買落嘅，但騰訊從不派息，邊度有收入，現在就靠搣搣吓銀行儲蓄存款過活，儲蓄戶口利息低到微不足道，邊算有收入呀？」<br>純計每月入息，貿易Ｌ又係幾低噃，不過呢，我地冇人話佢貧窮，如果由我地納稅人津貼佢，確係好唔抵。好彩，政務司長林鄭月娥雖然仲未講得出如何派錢扶貧，但已在電台講明他日真的派錢派津貼的話，要引入資產審查，貿易Ｌ呢類人應該冇份（當然佢亦唔介意，講真！）<br>紐約市有市長競選活動，民主黨初選獲勝之人叫做Bill de Blasio，係民粹派，大罵現任市長彭博（將做滿離職）向商界傾斜，不理扶貧，導致紐約市貧富懸殊，據佢講，紐約市有46%人生活在貧窮線以下，1%居民佔了35%收入，貧富高度懸殊，佢當選後要向高收入人士徵稅。呢位Bill de Blasio先生之數字，唔知真唔真，信佢一半，紐約呢個世界金融之都嘅貧富懸殊情況都遠比香港嚴重，紐約與香港，同是高度服務性經濟，以金融為主，得伯南克量化寬鬆之助，金融界人士憑低息買賣股票賺錢，賺得比麥當勞夥計多好多，收入差距有乜辦法唔大得驚人。就係咁嘅原因，用相對貧窮概念計算，紐約與香港永遠不能滅貧，大家無謂拗到冇氣。</p></body></html>