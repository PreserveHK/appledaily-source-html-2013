<html><header><meta charset="utf-8"><title>體壇拾趣：再膺賣衫之王　大帝HIT爆</title></header><body><h1>體壇拾趣：<br>再膺賣衫之王　大帝HIT爆</h1><p>熱火「大帝」勒邦占士，近兩季可以話係NBA風頭躉，MVP、總冠軍、總決賽MVP都係佢囊中物。呢位球場上嘅王者，喺球場外都係王，聯盟周三公佈上季球衣銷路，大帝力壓公牛控衞戴歷路斯同湖人嘅拜恩，成為全球銷量之王！</p><p>占士同球隊喺巴哈馬進行緊季前操練，佢聽到呢個消息都好開心，話球迷嘅支持等於一切：「知道咁多人支持我，咁多小朋友買我波衫，真係比一切都嚟得重要，令我更想繼續以行動去啟發佢哋，做個好榜樣。」<br>大帝仲賣口乖，話買佢波衫嘅粉絲就好似佢家人一樣：「我明白當你着起某球員嘅球衣嗰時，你真係相信佢會做到異於常人嘅事。呢啲球迷就好似我嘅屋企人一樣，真係好感謝佢哋！」大帝練完波仲上載咗一張自己浸冰，減輕肌肉痠痛嘅相，真係風騷！</p><p>拜恩復操齋射唔跳</p><p>上季全球同全美NBA波衫銷量，前10都幾令人意外咁係一樣，好似上季1場都冇打嘅戴歷路斯，竟然仲係第2名；相信係因為多數球迷都以為「風之子」上季會復出。其實唔緊要，球隊件波衫今季冇改動，咪當買定今季着囉。<br>雖然拜恩季尾因為左腳阿基里斯腱撕裂而收「咧」，但係佢上季獨力撐起湖人嘅表現，令到自己保住第3位。佢周三出席球隊季前訓練營，雖然冇同隊友一齊操，但就有跑步同射波，睇嚟康復進度幾好。不過，教練迪安東尼練完波後同傳媒報告，話拜恩射波都只係練定點跳投，所以應該冇用盡全力跳；睇嚟佢離真正復出，仲有一段時間。<br>令人意外嘅唔只戴歷路斯排第2，快艇嘅基斯保羅咁好波，但係全球排名只得第12，全美銷量更係前10不入，比唔上得第9嘅隊友比歷克格芬。上季保羅組織攻勢同得分都好落力，入唔到前10可能係俾格芬入樽搶晒風頭，加上快艇球迷都唔肯定佢會喺今夏同球會續約。</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24 </p></body></html>