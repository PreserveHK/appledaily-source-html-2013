<html><header><meta charset="utf-8"><title>偉仔約閨蜜開心食串燒</title></header><body><h1>偉仔約閨蜜開心食串燒</h1><p>【大坑】梁朝偉近日憑電影《一代宗師》獲提名金馬獎最佳男主角，都算係掃吓黑氣，唔使成日俾啲小三傳聞困擾。其實論偉仔嘅閨蜜，吳廷燁可以話當之無愧，相信兩個人經常有傾心事，日前兩兄弟咪約出嚟食飯交流囉，而偉仔老婆劉嘉玲就去咗巴黎睇show。</p><p>密密食密密斟</p><p>當日夜晚8點幾，戴住cap帽嘅偉仔揸住佢架Range Rover去到大坑搵咗個街邊停車錶位後，兩個男人就行咗去附近叫隱泉串燒嘅店舖開餐，呢間店嘅串燒好出名，特別係燒海鮮，好多圈中人都有幫襯。兩個大男人一啲都唔姿整，就咁搵咗近門口嘅位就坐。佢哋叫到一枱都係串燒，但就唔覺佢哋有飲酒，其間見到吳廷燁密密食，偉仔就不停喺度篤電話，唔通同男人食飯都要同老婆嘉玲報到？食到中途兩兄弟就密密傾，見到喺好友面前嘅偉仔間中都笑得好開懷。<br></p><p>兩個人食吓傾吓逗留咗兩個幾鐘，到10點幾至離開。一出到門口着住衞衣嘅偉仔就烏身整褲腳，行到差唔多到架車時佢又整多次至滿意上車，上車後偉仔就除咗cap帽露出佢嘅陸軍裝頭，然後開車離開。<br>採訪、攝影：徐錦池、梁繼光</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好 <br>多時裝靚嘢睇！</p></body></html>