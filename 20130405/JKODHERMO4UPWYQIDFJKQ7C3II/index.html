<html><header><meta charset="utf-8"><title>中環在線：<br>秋官打到嚟　股民好閉翳 - 李華華</title></header><body><h1>中環在線：<br>秋官打到嚟　股民好閉翳 - 李華華</h1><p>鄭少秋有份主演嘅《忠烈楊家將》噚日上畫，故仔主要講北宋年間，秋官飾演嘅楊令公被圍困，七個仔營救佢時，喺戰場上逐一死去或失蹤，最尾只得楊六郎，即係靚仔吳尊活生生返到屋企，成套戲何其慘烈！股民當然最驚呢個秋官效應，唔知會唔會搞到港股表現一樣咁慘烈呢？！<br>恒指家陣喺二萬二千點樓上，較今年1月底高位，跌咗接近1500點，情況都已經夠晒慘烈，雖則話秋官效應唔係次次都咁靈，有時秋官有劇集出街，個市都冇乜大反應，但近日港股被北韓局勢同內地禽流感等負面消息困擾，市場一般估計港股前景偏弱居多，再加埋秋官效應呢個強大心理陰影，睇嚟港股短期幾難有運行。</p></body></html>