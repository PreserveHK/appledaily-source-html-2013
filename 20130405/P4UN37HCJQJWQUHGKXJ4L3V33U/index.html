<html><header><meta charset="utf-8"><title>送暖到碼頭</title></header><body><h1>送暖到碼頭</h1><p>【本報訊】刻苦忍耐第8天，碼頭工人士氣高昂。清明時節，一家大小、基層工人、學生老師、大小工會昨冒雨到訪送暖。職工盟秘書長李卓人鼓勵工人大團結，「𠵱家唔係佢哋永不錄用我哋，係我哋永不錄用嚴磊輝呀！𠵱家呢度邊個係主場呀？」工人高呼：「我哋！」</p><p>市民齊撐　靚湯糖水潤身心</p><p>漢子罷工，師奶怒撐。10多名來自元朗中轉屋的師奶組織「朗邊街坊」為了聲援工友，昨早9時浩浩蕩蕩出發往街巿買材料，發揮師奶強項，煲出10大煲老火青紅蘿蔔粟米瘦肉湯，由義工羅小姐送到現場。工人士氣大振。羅小姐指，不少街坊因為要湊仔，無法親自前來，特以愛心湯聲援工友（圖）：「啲街坊見佢哋咁耐冇返屋企，雖然呢度水又有、飯又有、帳篷又有，但湯應該好耐冇飲過，所以煲嚟畀佢哋潤吓。」<br>靚湯之外還有糖水。大埔一間糖水店東主吳先生亦送來150碗糖水。他指工潮首天已留意事態進展，不齒外判商及和黃剝削工人，政府又坐視不理，「好不負責任」。他帶同妻女前來為工人打氣，希望女兒明白遇到不公平對待時要發聲，爭取權益。他今日或會再送糖水來，同時希望資方盡快拿出誠意談判。</p></body></html>