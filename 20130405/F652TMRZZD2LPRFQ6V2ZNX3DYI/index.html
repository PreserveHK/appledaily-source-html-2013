<html><header><meta charset="utf-8"><title>中門大開：製造敵人 - 添馬男</title></header><body><h1>中門大開：製造敵人 - 添馬男</h1><p>自喬曉陽發表強硬講話後，講到明若香港人唔支持篩選，2017普選諮詢工作都唔使做，加上之後《環球時報》社論，明言內地人民不滿泛民搞事，包含一股恐嚇香港人之氣味。如果97前發生，立即震散股巿幾百點，但好奇怪，香港呢邊毫無反應，可能市民已經麻木咗，而股市就更加冇乜反應。<br>明顯內地官方要打殘佔領中環，最佳方法係靠嚇，如果靠泛民基本盤動員，佔領運動不成氣候，吸取反國教運動經驗，要有普通中產參與先有可能成勢。目前佔領中環有朝住反國教運動方向走，非政黨、中產、道德感召，三大元素經已齊全，要經秘密協商，游說戴耀廷及陳健民停止，好困難。惟今之計，只有用負面宣傳方式，抹黑佔中運動，兇住班中產，令佢哋唔好參加，將運動邊緣化。</p><p>假民意對付中產
</p><p>如果要對着幹，內地維穩體系會開動，第一步先將泛民立場及佔中運動在內地廣傳，《人民日報》海外版已做了，然後內地民意被動員組織起來，一如反日時憤青出動示威搞破壞一樣，以內地假民意來對付香港中產民意。至於內地憤青五毛會否上街反泛民，我認為有機會。至於嚇窒本地中產就要動用愛字堆人馬，製造街頭示威衝突場面。上次旺角撐港台論壇，愛字堆踩場搗亂已經係先兆，故今年六四、七一好可能出事，尤其係七一遊行。要搞彎佔領中環，不外乎人為製造暴力衝突。記得八九年六四後，支聯會號召三罷，即罷工、罷課、罷巿，結果旺角出現一班黑人物搗亂，警方發現一車車玻璃樽作破壞之用，支聯會立即停止三罷，但事後搗亂分子無一被檢控。<br>今年七一所以高危，因為既可以用激進愛字堆群眾去挑釁，製造事端，也可以用250招聘職業示威人士，或動員一批不知背景內地人士來港示威，總之就用文革式群眾鬥群眾方法，中產父母及學生見到咁情況，可能就會縮沙。自新政府上場後，香港政治日趨惡質化，古靈精怪人士越來越多。尤其在政改問題上，梁振英及特區政府已被擺歪，由中央出手火併泛民，內地一套維穩手段，隨時伸入香港，挑起更大矛盾，製造仇恨敵人。在爆發街頭暴力之後，再震散香港股市，將佔中運動打成破壞香港繁榮秩序黑手，同當年鬥肥彭政改方案一樣，金融從業員也被動員上街反對「佔中」。<br>正如梁文道在《蘋果》專欄所言，共產黨鞏固其管治，便需要製造敵人！<br><br>添馬男</p></body></html>