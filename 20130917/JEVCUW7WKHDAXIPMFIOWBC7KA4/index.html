<html><header><meta charset="utf-8"><title>中環在線：嚴師陳南祿係工作狂恒隆太子爺忙到冇女友 - 李華華</title></header><body><h1>中環在線：嚴師陳南祿係工作狂<br>恒隆太子爺忙到冇女友 - 李華華</h1><p>咪以為做太子爺一定好爽，恒隆地產（101）太子爺陳文博（Adriel）跟住董事總經理陳南祿呢位工作狂，做行政助理，對方一日工作26小時，難怪Adriel都呻工作壓力大，又冇時間搵女朋友。</p><p>出差只坐經濟艙</p><p>31歲嘅Adriel係恒隆主席陳啟宗嘅大仔，早兩年返恒隆，喺上海工作，舊年調返香港跟祿哥，𠵱家主要負責租務工作。佢舊年首度見傳媒時仲有啲怕醜，事隔大半年，噚日招呼一班記者參觀恒隆喺無錫嘅新商場，表現已經相當淡定。<br>佢盛讚頂頭上司祿哥份人好nice，不過工作上就係嚴師，唔單止要求高，仲日日做足26個鐘，半夜三更都會收到佢電郵，加上Adriel對自己都有要求，惟有每日做足24粒鐘。<br>Adriel又話，𠵱家坐飛機出差只係坐經濟艙，雖然飛大陸有時商務艙同經濟艙價錢只差幾百蚊，但佢認為自己未夠資格，希望5年內做出成績，到時夠資格坐商務。講完工作，當然問佢有冇拍拖啦，點知佢突然變得唔係幾好意思咁，話忙到冇時間搵女朋友喎。<br>同場加映，翠華（1314）老闆李遠康噚日竟然都係恒隆呢個新商場出現，原來李老闆有意喺恒隆嘅上海商場開分店，可惜呢個新商場已經全部租出，陳啟宗惟有同李老闆講句：下次請早。<br><br>李華華<br>mailto:LiWaWa@AppleDaily.com</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 <br></p></body></html>