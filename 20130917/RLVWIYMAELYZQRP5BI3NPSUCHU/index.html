<html><header><meta charset="utf-8"><title>樂香園：燒鵝價錢　蔗渣質素 - 海迪</title></header><body><h1>樂香園：<br>燒鵝價錢　蔗渣質素 - 海迪</h1><p>海迪有朋友係數碼通（315）多年客戶，每月消費額唔低，但近年佢總係抱怨「上網越來越慢」、「電話經常講講吓斷線」之類，早前試過一晚，網上服務更加係完全死機逾一小時，所以批評數碼通係「燒鵝的價錢，蔗渣般質素」。呢一句評價，用嚟形容數記服務質素，海迪唔知中唔中肯；不過，如果用嚟形容數碼通呢隻股票嘅投資價值，海迪卻認為相當貼切。<br>數碼通上周公佈業績，翌日即被基金洗倉，主要死因當然係公司將以往100%派息比率，調低至60%。呢個決定完全出乎市場意料之外，就算數碼通下半年業務急速惡化，又由net cash變net debt，但負債比率仍不足3%。以佢阿媽係新地（016）來講，好難想像佢融資成本會好高，喺仲有槓桿空間之下，數碼通竟然揀一個明知會俾股東唾罵嘅方案，釋放嘅訊息只得一個：公司對前景，真係睇得非常非常之咁淡。據講當日業績後嘅分析員會議，在場人士群情洶湧，狂問唔派高息背後嘅真正原因，管理層亦乘機對今年表現大吹淡風，大有管理市場預期之感。<br>數碼通以往冇積極投資網絡，CEO黎大鈞當年更曾囂張地表示，高價投頻譜根本「唔值」，說入標只係想「玩吓隔籬」，點知最後就係玩起自己。黎大鈞注定係一個「傳奇」，但消費者只想要一個正常嘅網絡供應商。數記未來一年，難捱矣。</p><p>海迪</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>