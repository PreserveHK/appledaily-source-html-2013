<html><header><meta charset="utf-8"><title>$160,000,000等你攞</title></header><body><h1>$160,000,000等你攞</h1><p>剛戰三T有2,000萬Jackpot，結果兩蚊中，Jackpot滾落去星期日度，今晚三T繼續有巨額多寶，日夜馬三T彩金7,700萬，跟手後日禮拜四嘅六合彩中秋金多寶十蚊獨中，估計8,000萬有多冇少，馬會擺近1.6億元喺度，睇你有冇本事攞嘞！<br>1.6億彩金令全城瘋狂，馬主、名人及藝人等均加入博彩大軍。議員林大輝、馬德鐘夫婦、幟哥黃永幟及姚君達等都有心水推介畀大家，齊齊發番個億元橫財夢。三Ｔ同六合彩都係數字遊戲，14或以下細冧巴可以「兩食」，綜合各人心水，得出以下冧巴：2、5、6、7、11、13、22、23、28、32，不妨喺當中揀番七個Lucky7買六合彩，11或以下買今晚三T，再加埋自己心水，話唔定億萬富翁就係你！<br>以宏觀角度睇近三季第二回合谷戰三T；同樣用B欄，上季三關只得一隻大熱入圍，三T2.7注中，每注派1,606萬，而之前兩季都係有冷馬入圍，所以今晚揀馬不妨走少少偏鋒，頭關阿Paul蘇保羅差不多半年冇贏馬，「喜寶龍威」又必熱，博冷可諗「常開心」，新降班初跑一哩，喺新西蘭一戰1600即勝！次關熱門「金湶」靚檔兼人強，唔敢飛佢，冷門推介吼「喜益善」，響新西蘭跑880米可以贏五個馬位，子彈馬放入一席應唔難。尾關博冷吼「峰迴路轉」，事關當年同主隻「機緣無限」99倍照爆，萬一翻炒，呢條三T就杰撻撻咯！<br></p><p>藝人馬德鐘貼5、32</p><p>讀書打籃球時穿32號球衣，特別喜歡這個號碼。至於我太太張筱蘭就鍾意5號。」<br></p><p>「奇妙」系馬主林大輝貼11、22</p><p>「我在11月22日生日，我就提供11同22兩個號碼，希望中晒三Ｔ同六合彩！。」<br></p><p>「食得好」馬主黃永幟貼2、6</p><p>「除2號外，6字都是我嘅幸運號碼，買三T吼2同6，如果買六合彩就加埋16、26同36。」<br></p><p>「先生」系馬主史立德貼23、28</p><p>「中國人鍾意講意頭，特別喜歡好聽又Lucky嘅冧巴，23同28號係我嘅心水號碼。」<br></p><p>「站站名牌」馬主姚君達貼7、13</p><p>「我特別喜歡7號同13號呢兩個冧巴，7係lucky seven；13號特別好意頭嘛。」<br></p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>