<html><header><meta charset="utf-8"><title>女神tea time：國泰搞網購為乜 - Fifi</title></header><body><h1>女神tea time：國泰搞網購為乜 - Fifi</h1><p>香港快運下月轉型做廉航，係唔係真係平到上天？等菲菲同你計。以飛東京單程700幾蚊計，表面係就係平國泰（293）一截，不過加埋稅來回2,000蚊都唔夠埋單。<br>另外，上述價錢係唔包行李寄艙費，每15公斤盛惠80蚊。去得日本都預血拼，買嘢仲要計住行李幾重，買都買得唔暢快。至於時間方面就更麻煩，最快深夜1點到羽田機場離境大堂，屆時根本冇交通出市區，所以一係辛苦一晚瞓機場等到5點幾，一係就附近租酒店。<br>香港快運做唔做得住就未知，但眼見多間廉航對香港市場虎視眈眈，未來航空公司就算冇減價戰，毛利都會壓低啲。國泰話就話唔怕受威脅，但眼見佢噚日突然大搞花生騷，宣傳機艙銷售產品。<br>唔講唔覺，原來國泰一直有做網購，仲係直接送到你屋企。不過國泰為宣傳呢個業務，下月起至12月，香港將提供免費送貨。菲菲check過9月產品價單，有唔少嘢仲貴過出面。查實香港交通咁方便，除非你賣得平過人，否則網購都好難做起。國泰今次突然宣傳銷售業務，連碎銀都花心力去大搞，公司咁積極諗計去開源，你話佢唔擔心就奇。</p><p>Fifi<br>本欄逢周二、四刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>