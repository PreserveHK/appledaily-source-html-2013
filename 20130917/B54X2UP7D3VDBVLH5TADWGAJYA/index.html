<html><header><meta charset="utf-8"><title>金手指：房協要趕富戶 - 孫柏文</title></header><body><h1>金手指：房協要趕富戶 - 孫柏文</h1><p>聽日聯儲局將開會決定減印額同退市路線圖，我預測就係減至美國政府今年財赤額，即由每月印850億美元幾步落到650億美元。不過Summers冇得做主席，已是繼續QE先兆。<br>政府研究發展地下城，話將行車道由路面改到地下咁行，路面起樓。老實，一早就應該做啦，不過使乜喺地下？喺現馬路上起都得，將人行嘅地方好似美孚新邨變平台podium就得啦！<br>講起呢啲「天人行空」計劃，我喺電台訪問長策會委員兼決定95年立法會選舉方法時，問投票反對60席全直選嘅李華明：「點解住宅大廈可以起50層，商廈又得，連工廈都幾廿層，唯獨呢種喺市區有好多嘅建築，起來起去都係幾層咁高，仲要最抵死係每年到時間時，總係要空置兩個月，搞乜呀？」明叔就問：「乜嘢大廈係咁？」我答：「學校囉！」<br>再講，英國人留低唔少正嘢，例如房協。班填鴨會話：「已有政府房委！架床疊屋！要整頓！」以前唔知，不過今日佢哋咁講都啱，因為以前房協真係有實驗室功效，𠵱家只係個唔使經立法會、房委嘅petty cash錢罌。其實如果真係實驗，第一樣就係要示範點對付啲補貼房富戶。</p><p>助劏房戶上樓</p><p>𠵱家我睇住港鐵長沙灣站，出口圍住一個街口，一角係四層高學校，其他三角係公屋。仲要其中兩個係新起，建屋質數靚過我住嘅48年樓齡深水埗私樓。點解交稅補貼你，你會住得好過我？不如你住我個漏水天台單位，我住你公屋新單位，好冇？<br>咁你話你有需要，得。不過我只要聽一次你有租戶搵錢多過我，仲有得繼續住，點服呀？所以如果房協主席鄔滿海能夠研究點趕房協富戶，令劏房戶上到樓的話，仲唔全港齊挺房協！<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>