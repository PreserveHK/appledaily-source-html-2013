<html><header><meta charset="utf-8"><title>報告王：高盛狠踩　叫沽中傳動 - 瑪姬兒</title></header><body><h1>報告王：<br>高盛狠踩　叫沽中傳動 - 瑪姬兒</h1><p>政治一向都唔係普通人能夠理解，明明薩默斯係聯儲局接班人大熱，全城都驚佢上任後會加快退市，點知佢突然宣佈唔玩，認真兒戲。<br>相對而言，股票市場就係最現實的地方。懶理你兒唔兒戲，薩默斯一話唔玩，即時普世歡騰。道指期貨急升，刺激港股昨日炒高337點，輕易又上番23000點，仲創近四個月高位。不過，有一點要小心，就係全日成交唔多，只得546億元，反映市場氣氛仍然審慎，千萬唔好掉以輕心，隨時被淡友殺個措手不及。</p><p>三大原因唱淡</p><p>濠賭股噚日簡直係威盡，輪住破頂兼落鑊。但風電設備股就無晒電，中傳動（658）仲逆市出現大陰燭，炒風明顯完結，昨收報3.37元。<br>高盛出報告繼續叫沽，目標價仲下調至3元，主因受累三大原因：（一）上半年毛利率大跌近6個百分點至20.2%，是2007年以來紀錄低位，未來想明顯回升實在不太可能；（二）銷售、一般及行政支出佔比增加；（三）來自新業務的盈利貢獻缺乏透明度，故預料今年每股虧損0.16元人民幣。<br>事實上，風電行業因早幾年發展過急，出現產能過剩及「棄風」問題，導致部份風電機停用。中傳動主要收入來自風電齒輪傳動設備，唔單止不能直接受惠風電政策，在風電業處「寒冬」階段，生意更大受影響，宜早走早着。</p><p>瑪姬兒</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 <br></p></body></html>