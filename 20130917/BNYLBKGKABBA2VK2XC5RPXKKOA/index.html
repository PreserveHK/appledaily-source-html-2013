<html><header><meta charset="utf-8"><title>一周兩件：瀚洋勝在易挾 - 錢雋</title></header><body><h1>一周兩件：瀚洋勝在易挾 - 錢雋</h1><p>瀚洋控股（1803）呢家空運相關企業，市值6.9億銀，預期PE得4倍，平過近磅股好多好多截。而集團貼近上市低位，街貨市值奀到爆，易挾上。買瀚洋，博翻一番。</p><p>街貨少　估值平通街</p><p>瀚洋主打批發市場空運方案供應商。今年上半年，尤其祖國經濟活動忽明忽暗，瀚洋半年純利，仍然錄到4%增長，到4,623萬銀，已經好叻仔。<br>瀚洋呢期兼大幅提高派中期息，到每股2.8仙（12年中期息每股1.65仙），錢唔留自己袋而派出街，管理層似乎對下半年業務又幾樂觀。<br>事實都係咁，祖國踏入下半年，7月進、出口，同比分別同比增加10.9%及5.1%。再到8月份，進、出口仍維持7.2%及7%增幅。而同月，祖國PMI上到51，創咗今年新高。製造業及經濟活躍番，瀚洋有運行。<br>瀚洋家陣PE得7倍。好保守計數，集團今年純利增長10%到貼近1億銀，預期PE跌到6.9倍。而場內專業評估，瀚洋明年純利1.36億銀，PE再跌到得4倍單位數。<br>另外，讀者亦不妨睇番近磅啲嘅股份，中外運（598）今年預期PE係9倍，外國UPS（聯合包裹）今、明兩年PE係18.7倍及16倍，另一家亦係世界知名嘅FedEx（聯邦快遞），預期PE係15倍及13倍。瀚洋比落去，平、靚、正！<br>瀚洋控股於上年1月上市，現價0.87元比上市價0.93元潛水。再講，集團貼近上市低位，街貨市值得1.8億銀咁大把，基金睇番好航運業，一買貨，要挾上去，容乜易？<br>如果買瀚洋，博翻一番到1.7元，佢嘅PE都係得8倍，仲未有耐追得到上面提到嘅同業。<br><br>錢雋<br>細價股專家<br>本欄逢周二、五刊出</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 <br></p></body></html>