<html><header><meta charset="utf-8"><title>電視撈飯：評判傾偈懶理演出思琦《星夢》被叮喊爆</title></header><body><h1>電視撈飯：評判傾偈懶理演出<br>思琦《星夢》被叮喊爆</h1><p>停咗幾個星期嘅《星夢傳奇》前晚播出第8集，新加入挑戰嘅楊思琦同李豪分別唱《我願意》同《如果沒有你》，但兩個最後都唔成功齊齊被叮出局，思琦得157.4分排尾二，李豪就攞154.4分包尾。<br>思琦俾評判話佢揀錯咗首難度高嘅歌嚟唱，被踢出局之後仲喊到豬頭咁，佢話唱得唔好唔緊要，最緊要將首歌唱畀家人同囡囡聽。之但係大家有冇留意到思琦唱歌時，有兩位女觀眾評判竟然掛住喺度傾偈講笑、雞啄唔斷。由於觀眾評判同專業評判嘅分數各佔一半，啲觀眾表現咁唔尊重參賽者，佢哋嘅評分令人覺得好求其。</p><p>鄭俊弘得分差</p><p>噚日打電話畀思琦，問佢知唔知啲觀眾評判掛住吹水冇聽佢唱歌？思琦話：「我唔知呀，睇唔到，唔緊要啦，有得上節目已經好開心㗎啦。」<br></p><p>另外，前晚嗰集係鄭俊弘做咗巫啟賢徒弟之後，兩師徒第一次碰頭，但巫啟賢畀分徒弟仔畀得好手緊，特登畀佢最低分70分，反而畀思琦78分，擺明對徒弟嚴格。至於羅鈞滿就以總分176.6分首次力壓鄭俊弘成為高分王。前晚《星夢》平均收視20點（128萬觀眾），比上周同時段播《衝上雲霄II》大結局仲跌咗18點（116萬觀眾）。<br>版主：陳基征</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24  </p></body></html>