<html><header><meta charset="utf-8"><title>中門大開：病態常態化 - 添馬男</title></header><body><h1>中門大開：病態常態化 - 添馬男</h1><p>我越來越相信梁振英係一個外星人，周日地區論壇垃圾show後，梁振英竟然形容論壇秩序「一場比一場好」，又指這是「民主政治向前發展必經過程」。他又說，民主生活及決策程序「不能夠有躁動」，希望會場秩序良好是個「好開始」，日後論壇可「常態化」、「正常化」。如果梁心目中香港政治生活係如此水平，大家不如搬返內地住好過，橫掂香港同內地已經一體化冇分別。</p><p>假民主當賣點　大言不慚</p><p>稍有常識者都知道呢類以鼓掌形式進行之所謂論壇，乃一場經過策劃安排的公關show，出席者以建制派地區樁腳安排街坊為主，為搶籌安排旅遊巴一車一車送老人家來，基本所謂街坊只係「一堂景」，試問一個正常香港人，有乜逼切性要倒塔咁早去輪籌為見梁振英。<br>翌日聽眾致電電台踢爆，指要老人為梁撐場一早輪籌，為咗區區幾百蚊，實在有虐老之嫌，亦有聽眾比作北韓領導公關show，結果又係犯眾憎衰收尾。<br>本來呢類公關show走過場，不過係在施政報告前後扮聽民意，不要自己呃自己，當作真係與民溝通。以往老董也好、煲呔也好，明知係假嘢，出席者乃世界fans，所以都唔會自吹自擂。偏偏梁振英就將假民主假親民當作自己賣點，大言不慚，無恥地形容為秩序良好是好開始，仲扮晒代表指民主生活不能夠有躁動，訓示香港人。究竟梁振英係乜嘢人？將一場用錢買fans嘅地區show當真，佢究竟係咪有病。<br>香港逐步變澳門、再變深圳，大家有目共睹。為咗梁振英自我感覺良好，動用700警力佈防，用小便宜引老人撐場，場內三人跟足內地領導casual打扮，齊做山寨領導，建制派人人可以換籌，惟獨長毛唔得，CCTVB新聞用近廿秒播出高達斌挺梁聲明，梁振英最終竟然可以逆線行車避開示威人士。<br>成件事由天水圍黑色梁粉維和開始，一個正常香港人都會覺得呢個政府有病，處事冇規冇矩已到了底線。但在梁振英眼中，竟然是常態化好開始，將病態常態化，正是梁施政一大特色。<br>假如香港人今後的所謂民主生活，就係呢種貪小便宜老人show水平，顯示香港已到了指鹿為馬的地步。<br>香港人，點解已好似冇晒火氣，抑或已經到咗絕望，準備大爆發前夕。 <br><br>添馬男</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 <br></p></body></html>