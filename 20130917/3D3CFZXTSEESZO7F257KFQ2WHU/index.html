<html><header><meta charset="utf-8"><title>魚樂無窮：謀破三頂　吼實新世界 - 唐牛</title></header><body><h1>魚樂無窮：<br>謀破三頂　吼實新世界 - 唐牛</h1><p>鷹派代表人物薩默斯，突然宣佈棄選儲局主席一職，令鴿派嘅耶倫行情立即看漲。市場預期伯南克主張嘅放水政策有知音人延續，環球股市即刻開party慶祝，港股更加裂口高開295點，收回價23200點嘅熊仔，變晒好友點心。大市以陽燭收市，成交不升反跌，從樂觀角度睇，可以解讀為散戶未有入場，有利後市再挾多轉。<br>印銀紙政策延續，實物資產如磚頭嘅保值能力重新獲重視，地產股早前被沽到體無完膚，短線有望炒番轉，從賣樓成績、估值及圖表三方面睇，新世界（017）屬行業首選。集團旗下元朗新盤溱柏成功突圍，短短半個月賣咗超過八成單位，暫時套現逾20億銀，噚日仲宣佈加價2%，成為今趟新盤混戰嘅大贏家。睇估值，新世界現時市賬率0.58倍，較長實（001）、恒地（012）、新地（016）及信置（083）平均嘅0.7倍，有近兩成折讓，相對值博。<br>睇圖表，新世界由年初高位15.12元，一度跌至6月中低位9.99元，其後喺10至12元形成橫行區，噚日一度突破11.8元嘅三頂阻力，一旦確認升穿，有力上試13元水平，屆時估值仍較同業平均折讓近一成。</p><p>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>