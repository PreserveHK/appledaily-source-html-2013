<html><header><meta charset="utf-8"><title>黃金視窗：吳鎮宇Sam哥魅力回歸</title></header><body><h1>黃金視窗：吳鎮宇<br>Sam哥魅力回歸</h1><p>回憶總是最美好的。吳鎮宇10年前在《衝上雲霄》先與陳慧珊上演一段有緣無份的愛情，最後情歸當年仍屬新人的胡杏兒，這段感情曾幾何時觸動你我他。事隔10年，鎮宇回歸，不過身邊由胡杏兒改為陳法拉，能否再締造另一個美好回憶，仍有待下回分解。對於與杏兒這段不能延續的愛情故事，鎮宇說：「我幾鍾意喺Zoe離開，我哋懷念番一個人嘅浪漫感。」<br>撰文：何慧斯</p><p>最近網上經常出現一條選擇題：在無綫《衝上雲霄II》中，你會揀Sam哥定Cool魔？這問題答案的爭議性，相信可以媲美有雞先定有蛋先。不過事實可以證明，由吳鎮宇飾演久違了的Sam哥魅力依然，大家仍然記掛着深情專一的模樣。宣傳當日，鎮宇沒有梳上機師頭，還換了一個清爽的短髮，再架上一副黑框眼鏡，他解釋反正已經不再是那個髮型，倒不如索性剪短，總好過頭髮不長不短。<br>談到外界對吳鎮宇在《衝II》以悲劇人物先登場，直到他完成了Zoe臨死的承諾，梳上機師頭，回歸機師行列後，Sam哥瞬即成為大眾的焦點一事，鎮宇坦言事前並沒有刻意設計過，他說：「我哋又唔會分析個角色點樣做，埋位就做，喺戲劇嘅距離只係講三年左右嘅事，所以我只係緊張喺唔好變得10年後嘅感覺好強，佢哋話我上一輯做得老積咗，可能當年啲嘢行得快咗，好似髮型呀，嗰首歌呀，變咗好多嘢𠵱家睇番都唔會太舊。喺呢集可能啱啱好，本來想着番10年前啲衫，但係冇乜機會，因為季節唔啱，嗰陣係秋天，但係𠵱家法國係冬天，着少件都暈呀，所以想着番都唔得。」</p><p>乖仔推動出山拍劇</p><p>鎮宇續說：「其實啲編劇話本來寫得仲深啲，但係一路都睇唔到佢喺邊度可以出到，個人唔知點解咁開心，所以不如正路啲，用一個頹廢啲嘅look，等觀眾容易啲閱讀角色本身嘅心情。」<br>印象中鎮宇甚少參演續集，今次他罕有地重披機師制服，鎮宇坦言事前經過一番掙扎：「係呀，唔係好想拍續集，無謂喇，但係我拍親嗰啲都好想拍續集，好似《難兄難弟》，不過最後都冇續集。其實真係觀眾嘅壓力，真係有觀眾問我點解唔拍呀？猛叫我拍喇，拍喇，唔係我想拍就拍，本來係計劃拍青春版，直到拍完《Laughing Gor》之後，唔知點解又傾吓，見到咁多人講咪試吓囉。」<br>最終能夠打動鎮宇的心，其子實在功不可沒，他笑說：「對我最大嘅好處，其實係嗰半年可以留喺屋企同個仔玩，如果有劇集出街，BB喺電視見到爸爸出現，又會有一種好得意嘅感覺。呢段時間佢好鍾意睇電視，又會學人哋講嘢，不斷模仿啲對白。其實我試過帶佢返錄影廠睇我拍戲，因為唔係咁多時間可以畀到佢，電影又多數喺內地開工，俾佢睇到我工作環境嘅機會少咗好多，佢去到錄影廠覺得好奇怪同周圍望，好奇點解啲飛機飛唔到，啲人企晒喺度。」</p><p>享受粉絲網上互動</p><p>這角色有否在演藝事業上對他有很大幫助？鎮宇坦白說：「真係冇乜，又冇乜登台搵真銀，只係多咗的女性同家庭主婦觀眾，對收入嚟講唔係好幫到手，但係自己真係拍得開心，因為當時係第一個做飛機師，係一個構思好新嘅電視劇，而且呢10年媒體好發達，可以翻睇，變咗唔同嘅年齡層，好似80後、90後睇完都覺得個感覺OK，迴響亦變得好大。如果10年前嗰啲，已經抱晒孫，仲邊得閒同你上網講嘢。」<br>相信因為這關係，向來只專注工作的鎮宇，竟然在微博與粉絲互動，他說：「平時我都唔慣post相，後來咪諗吓試吓用呢個人物嘅感覺嚟寫一個微博，測試吓大家對呢個人嘅感情，所以咪post吓佢啲劇照上去，我覺得其實係幫到吳鎮宇一個忙，我本身冇乜自己嘢可以分享，但係角色嘅點滴可以大家分享吓，再加上呢個角色係大家想知想睇，試用呢個人嘅心情去寫啲微博，試過之後個感覺都幾得意，只係唔知會唔會太過劇透，又唔知啲劇照可唔可以上傳，所以多數post啲有自己在內嘅劇照，又或者係一啲幕後花絮。」</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24  </p></body></html>