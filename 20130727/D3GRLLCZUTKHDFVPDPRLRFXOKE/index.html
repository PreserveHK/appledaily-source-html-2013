<html><header><meta charset="utf-8"><title>馮仁昭四圍超：子丹50歲牛一玩懷舊 - 馮仁昭</title></header><body><h1>馮仁昭四圍超：子丹50歲牛一玩懷舊 - 馮仁昭</h1><p>今日係宇宙最強甄子丹50歲牛一，噚晚佢老婆汪詩詩喺中環包餐廳慶祝，主題係60年代造型，壽星公甄子丹扮李小龍耍雙截棍，心情勁靚，佢啜啜老婆汪詩詩面珠答謝：「有呢個老婆仲有乜好講，佢係最好禮物。」汪詩詩仲設計咗手機App送畀老公做禮物。<br>噚晚出席嘉賓星光熠熠，有大美人關之琳、李嘉欣兩公婆、陳妍希、楊千嬅同老公、林建岳、琦琦、安志杰、任賢齊等，其中許晉亨黐鬚現身，老婆李嘉欣話：「我幫老公度呢個打扮，好難揀禮物畀宇宙最強，都係心意。」</p><p>之前因電影《葉問3》同子丹傳不和嘅黃百鳴，噚晚帶埋囝囝黃子桓嚟贈慶，仲送靚酒畀子丹，問兩人係咪友誼不變？黃百鳴騎騎笑話：「一向冇變，唔使做行動證明，自己得啖笑，總之等大家出年嘅期，子丹係不二之選。」</p><p>之後陳慧珊夫婦、劉偉強夫婦陸續嚟到，陳自強仲抬架單車做禮物，而子丹外母打扮到似柯德莉夏萍，汪圓圓見到未來老爺蔡志明出現，即刻飛身埋去迎駕，之後蔡加讚都嚟埋，圓圓見到未婚夫大讚：「嘩！好靚仔。」圓圓紥住右手受傷嘅中指，佢話：「之前帶狗仔玩，俾樹枝插傷。」<br>撰文：馮仁昭</p><p>【動主播召喚敢你就來】<br>立即報名： http://anchor.nextmedia.com  </p></body></html>