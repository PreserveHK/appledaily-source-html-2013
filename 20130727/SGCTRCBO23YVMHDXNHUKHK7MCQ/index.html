<html><header><meta charset="utf-8"><title>沖繩外景連環傷腳  趕返港就醫娜姐：腳趾公受傷　子宮冇事</title></header><body><h1>沖繩外景連環傷腳  趕返港就醫<br>娜姐：腳趾公受傷　子宮冇事</h1><p>宅男女神周秀娜由頭到腳都是搵錢工具，不過意外連連！她上周五到沖繩拍攝無綫旅遊節目外景，原定今日返港，可是前晚臨尾香，娜姐於沙灘拍攝放煙花場面時，不慎被煙火灼傷雙腿，走避時又仆倒致右腳腳趾公爆甲，血流如注，到當地醫院止血。娜姐昨午趕回港坐輪椅出閘，隨即到醫院照X光，惟下車時又撞到右腳膝頭，雖連環受傷，但她不忘自嘲：「腳趾公受傷，子宮冇事。」</p><p>周秀娜除了D奶導彈是焦點，一雙40吋長腿都是賣點，不過近年她轉型做打女，玉腿接二連三受傷，過去一年拍戲曾兩度受傷！上周五娜姐應無綫邀請往日本沖繩拍攝新節目《度身訂造旅行團》外景，原定今日返港，但因娜姐前晚拍攝一場在沙灘放煙花的鏡頭，因雙腳被灼傷兼爆甲致行動不便，臨時提早於昨晚返港就醫。娜姐昨午由沖繩趕返港，下機時坐着輪椅出閘，隨即由助手陪同到九龍法國醫院，清洗傷口及照X光檢查。</p><p>「當時流好多血」
</p><p>據知娜姐今次沖繩行程，包括試玩刺激遊戲及穿泳衣嬉水，她昨日凌晨在微博貼上穿背心及短褲的靚相，沒料到前晚卻在拍攝放煙花外景時發生意外！有指煙花放置位置出現問題，以致爆放時煙火四射，令娜姐大髀及小腿被灼傷，她心急走避時又不慎仆倒，傷上加傷。娜姐右腳腳趾公更爆甲，血流如注，工作人員即送她到醫院睇急症。娜姐接受醫生檢查時，痛到面容扭曲，張口大叫！<br>娜姐馬上通知經理人Roy，公司每次出埠都為她買下約1,200萬港元的保險，Roy即安排她昨日提前返港接受治療。娜姐昨晚6時多抵達香港赤鱲角機場，坐着輪椅出閘，右腳包着腫如豬蹄：「噚晚拍煙花鏡頭，有兩支煙花失控，我自己又仆倒，當時流好多血，我都唔敢睇。去咗醫院冇照X光，只係止咗血，我擔心骨折，一陣去醫院照吓。」<br>娜姐的玉腿頻頻受傷，她無奈地說：「可能前世對腳得罪人，每次出埠都探當地醫院，今次純粹意外，我又論盡。」記者取笑娜姐「趾公」受傷，她大講爛gag：「我腳趾公受傷，子宮冇事。心口同上半身都冇嘢，不過唔着得密頭鞋。」受訪完畢便到醫院診治，娜姐昨晚7時抵達法國醫院，Roy及女助手在醫院等候扶娜姐下車轉坐輪椅，娜姐右腳膝頭不慎撞到車門邊，黑到痹！</p><p>Avis代祈禱拜佛</p><p>娜姐舊愛Avis昨日接受電話訪問時說：「我知佢受傷，有啲唔安樂！佢冇同我講，我有少少擔心。佢近排成日受傷，希望只係小事，等佢落機會打個電話了解吓。」得知娜姐雙腳不停受傷，他肉痛地說：「我都幫佢祈禱同拜四面彿，希望佢快啲好番。」而無綫外事部副總監曾醒明昨日在將軍澳電視廣播城回應：「我哋未聯絡到監製，未知詳情。呢次行程除咗周秀娜，仲有金剛、朱千雪同吳業坤，節目打算9月出街，呢次只係小意外，唔會影響。」他表示無綫有替旗下藝人買保險，娜姐這次出埠都額外給她買保險。他又表示《度》已拍了鄭伊健到澳洲及譚詠麟到小島等存貨。<br>其實娜姐玉腿有不少意外，去年在大馬拍電影《紙月亮》坐電單車戲，後座的她不慎右腳一滑，右邊大腿內側灼傷，其後再拍下水戲令傷口惡化，後來發現傷口滋生霉菌。今年4月，她拍攝新片《爆3俏嬌娃》時着高踭鞋起飛腳時又拗柴，多災多難！<br>採訪：比華利、王崇穎、楊潔雯<br>攝影：羅德光、彭琮然</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24  </p></body></html>