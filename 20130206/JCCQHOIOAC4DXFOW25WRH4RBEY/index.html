<html><header><meta charset="utf-8"><title>王菀之受情傷　喊出黑眼淚</title></header><body><h1>王菀之受情傷　喊出黑眼淚</h1><p>【老表你好熱】「我唔同你拗，係因為我愛你！」王菀之（Ivana）在無綫劇集《老表，你好嘢！》其中一場戲，她戴了浮誇的爆炸頭加前衞化妝討好男友張繼聰，最終仍被擘腿的他狠撇，Ivana流下兩行黑淚作出大控訴，原來戲如人生，現實中Ivana同樣受情傷折磨，難怪這場戲演繹得真情流露！<br>撰文：余燕儀<br><br>處女拍劇的Ivana，演技自然令人驚喜，她坦言冇預計有好成績：「由王祖藍開始邀請我拍，我用4個月時間考慮，因為我幾怕鏡頭，做歌手7年，上《勁歌》驚過去紅館唱歌，拍劇要將我咁多年喺音樂上辛苦經營嘅皇后、冷艷形象拋棄，將喺屋企玩公仔嘅自己擺喺觀眾面前，所以都有啲怕醜，好感激祖藍冇放棄我。」</p><p>晴晴比我灑脫</p><p>日前播出一集，講述晴晴為挽回張繼聰，戴浮誇爆炸頭討好對方失敗，向着王祖藍痛哭發洩，流下兩行溶化了眼線的黑淚，Ivana的演繹令人眼前一亮，她說：「嗰場戲導演要求好傷心，我一直想原諒張繼聰，但忍唔住反駁，初時擔心大家會覺得晴晴太惡，又怕呢個趙薇藍本加強版造型太浮誇，觀眾唔鍾意從此離開我，但大家睇到感動，我睇番都想喊。」<br>原來，晴晴的眼淚亦是Ivana的眼淚，拍攝時Ivana和男友同樣發生情變，她說：「拍《老表》時感情唔開心，真感情可以幫助我流眼淚，我都要向晴晴學習，晴晴比我灑脫，雖然唔想放棄，但知道要放手，真實嘅我可能會留戀多啲，唔捨得多啲。其實吳芝晴角色有王菀之喺裏面，晴晴係好直接、簡單、好純、好率直嘅女仔，滿腔熱血鍾意音樂，呢點同我好似。」<br>Ivana坦言跟男友分手半年，原因是性格不合，問前度是否亦有第三者？她說：「我諗都有，但唔肯定，但我冇好似晴晴咁想追番佢。」對於被雜誌指有新歡慰藉，Ivana強調對方只是朋友，她坦言未有新戀情，但承認有人追，她說：「幕後幕前都有，冇諗揀邊個，但唔抗拒圈中人。」<br></p><p>未想再接新劇</p><p>雖然首次拍劇有好反應，但Ivana未想再接新劇，她的興趣依然是唱歌，下個月就推出新EP，她笑說：「新碟好巴閉，入行7年第一次唔係自己寫歌，請自己最愛嘅音樂人做，有樂隊觸執毛、常石磊、方大同。」<br><br><br>髮型：Kate Shek@Hair Culture<br>化妝：Milk Yuen<br>服裝：Marc by Marc Jacobs<br>場地提供：中國紅@E-Max Max Home</p></body></html>