<html><header><meta charset="utf-8"><title>投資的天空：優劣股跌市現形 - 張士佳</title></header><body><h1>投資的天空：優劣股跌市現形 - 張士佳</h1><p>港股早前一直矮仔上樓梯，數次似乎醞釀調整，未幾卻再創新高，投資者都開始麻木了，上周五道指更升穿14000點，相信令不少人的戒心進一步下降，不過，睇開本欄的朋友，都知道筆者最不喜歡美股在升浪中忽然大升150點，因港股在緊接的交易日通常都會高開低走，來個反高潮，前日又係一個例證。</p><p>期指調整目標22800</p><p>前日開市初段本來都氣勢如虹，期指似乎又要破頂，不過，在24000點前腳軟，無法再進一步，下午更轉升為跌，24000暫時已成一關鍵阻力位，不過，如短期內能夠升穿，預期起碼可以升多幾百點。當然，現時續調整機會較高，始終港股在1月已多次出現市升股唔升的情況，大戶或已在高位派貨，況且，假期將近，要扭轉忽然冷卻的氣氛難度不低，所以這幾天不如唞一唞。<br>至於向下調的目標幾多？參考歷史，港股年線圖未曾出現過裂口，去年期指最高位為22800，今年最低位暫為22852，如此統計有效，22800是應到之水平，甚麼百年難得一遇的事情，過去幾年大家都見唔少，不過也不妨作為一個參考，現水平離22800已經唔太遠，在牛市中，當RSI跌到約40的水平，已毋須太悲觀了，昨日14日RSI為41.55。<br>雖然個市突然急轉彎，但牛市震倉是遲早問題，大市升浪由9月開始，已持續五個月，期間除了11月初叫做曾經跌一跌外，都冇點調整過，既然跌完都係要買，現時係時候做定功課，搵出調整中的強勢股，如頁岩氣設備股，有部份近日逆市上升，是否意味着之前早人一步跌，現時又早人一步升呢？先前雞犬皆升，投資者未必太在意組合中各個股的質素，因每隻股票都好似好靚，但今次應可作為照妖鏡，讓市場先生協助大家如何汰弱留強。</p><p>張士佳<br>元大寶來證券（香港）業務及商品發展總監<br>與曾卓鋒（元大寶來證券（香港）客戶經理）聯合執筆<br>（逢周三、五刊出）</p></body></html>