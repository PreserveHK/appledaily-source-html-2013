<html><header><meta charset="utf-8"><title>智取大市：港人炒日股　註定蝕桌 - 晉佳</title></header><body><h1>智取大市：<br>港人炒日股　註定蝕桌 - 晉佳</h1><p>美金兌日圓去到102、103左右，日本經濟財政大臣甘利明都話唔好再跌喇，再跌反效果會出嚟，理論上會為超買嘅日股帶嚟考驗，因為日圓呢個位無論升定跌，都有理由令日股中短線見頂。不過，師傅教落，股市係咁喪升嘅時候，咪亂估頂。<br>講開日股強勢，晉佳諗起自己炒股其中一個習慣，就係少沾手自己唔識當地語言嘅股市，至於業務據點喺唔識語言嘅國家，都要加倍小心。我哋算幸福，炒股嘅港人普遍都識中文同基礎英文，起碼炒港股、A股、美股甚至英股都少啲障礙。強如「歐洲股神」安東尼．波頓，之前買內地民企股都輸到趴街，仲要輸喺香港人明知係賊嘅寃枉股身上，佢條team決策人唔識內地文化係關鍵原因，至起碼唔識中文嘅外國投資者要知道相同嘅壞消息，最快都已經係第三手，喺中國股市騙局無數之下，輸死風險大增。</p><p>收風慢幾拍　寧揀ETF</p><p>另一個活生生嘅例子，係1月尾隻亨得利（3389），俾壹仔唱衰，結果股價跌十幾巴仙，最好笑係壹仔報道出街後，上半日市隻股都冇乜點郁，下晝兩點幾先嚟係咁跌，原因係有外資芬佬重倉，但偏偏壹仔冇英文版，當佢哋睇到彭博等外電轉載報道時已經係下晝，然後至識得掟貨。<br>芬佬要消化中文版壞消息都要成半日以上時間，換轉係香港散戶，要消化日本個股嘅壞消息，可能要慢日本仔超過半日，到時要沽都遲人n步啦。<br>唔精通日文、唔識日本人文化嘅香港人去買日股，同外國投資者去買亨得利差唔多，人哋主場通晒天嘅事，作客嘅我哋遲遲都唔知，註定蝕桌。<br>不過，如果成個世界淨係得日股係當頭起，他朝再好炒啲，都冇理由因噎廢食，為免收窄主場作客嘅差距，要買就寧願揀日股ETF，例如價值日本ETF（3084），再唔係就買業務國際性，例如豐田嗰啲超大路日股就算，怕波幅唔大？最多開大少少槓桿囉。</p><p>晉佳<br>本欄逢周一、三及五刊出</p></body></html>