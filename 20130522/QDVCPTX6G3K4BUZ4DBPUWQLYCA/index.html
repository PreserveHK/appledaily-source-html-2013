<html><header><meta charset="utf-8"><title>中環在線：<br>超人逼淋雨忍廁　財記慘變碼頭工 - 李華華</title></header><body><h1>中環在線：<br>超人逼淋雨忍廁　財記慘變碼頭工 - 李華華</h1><p>財經記者平日多數出入五星級酒店同甲級寫字樓做採訪，長和系主席李嘉誠以往對財記亦算唔錯，不過世事無常，和黃（013）、長實（001）噚日先後開股東會，超人除咗真係唔見傳媒，仲令一班為見佢老人家趕到現場嘅財記吃盡苦頭，包括冇得去廁所、被雨淋到全身濕晒，認真慘情。</p><p>嚴禁傳媒去酒店廁所</p><p>話說和黃（013）噚日先喺中午舉行股東會，開波前突然狂風暴雨，一班酒店保安唔知係咪怕咗門外一班示威者，竟然一度鎖住大堂大門，連記者都唔准入，個別遲來嘅記者迫住企喺酒店門外淋到成身濕透，後來出示記者證先能內進。<br>此外，以往長實、和黃股東會，超人都會安排好茶點飲品，畀傳媒坐低慢慢等，今次佢事先講明冇記者會，取消呢啲安排都唔緊要，但唔畀記者使用酒店廁所，要求記者冒住橫風橫雨行去酒店對面間餐廳解決，係咪有啲過份呢？唔通怕記者喺廁所捉住小股東攞料?真係要攞料，酒店大堂都得啦，唔使一定喺廁所啩。<br>講吓講吓，冒雨、冇得去廁所，係咪似曾相識呢？唔睇上文，以為講緊早排罷工班碼頭外判工人呀。</p></body></html>