<html><header><meta charset="utf-8"><title>商交所執笠 - 左丁山</title></header><body><h1>商交所執笠 - 左丁山</h1><p>張震遠創辦的香港商品交易所停業，向證監會「投降」交回（surrender）牌照，十分冇面。梁振英競選特首時嘅核心內圍分子曾被壹週刊稱為The Losers（失敗者），又多一個例證。張震遠嘅紙上「哥利」十分巴閉，憑電腦學士（一級榮譽）與哈佛MBA銜頭，已足夠打入麥肯錫做顧問，恨死其他大學畢業生。但香港係一個「奇怪地方」，哈佛MBA加麥肯錫，雖然係24K金漆招牌，但一旦離開麥肯錫到香港其他企業就業或創業，就唔見得有幾多好特別成功故事噃，香港商界絕對係睇真正實力與具備街頭智慧嘅人物嘅，對哈佛及麥肯錫雖然崇拜，但只會俾呢類天之驕子最多兩次機會嘅啫。<br>張震遠離開麥肯錫（1994）之後，做過石油公司、資產管理公司、石化公司總裁，業績平凡過平凡，係自2007年出任市建局主席之後，先至在政壇開始有名，不知何故，被梁振英睇中，成為後來梁營核心之核心，出任競選辦主任。<br>2008年張震遠拉攏各方，成立香港商品交易所，期貨界人士無人睇好，商交所搞期金，面對金銀業貿易場呢間百年老店，完全唔夠爭，港交所後來又推出期金，更令商交所冇碇企。商交所最大希望係做石油企業，在內地建立石油倉庫處理實貨交收，但石油係國家戰略物資，張震遠雖然靠攏梁振英而在政治上令中央望吓佢，畢竟中共最睇出身，而佢係國民黨名人（港九各界救濟調景嶺難民委員會主任）張寒松之子，兼且張寒松又係「中國文化協會主任」，專責資助本地反共文人與中共統戰對着幹，故此張震遠欲在內地搞石油，唔係想像中咁容易。呢，中華總商會張永珍做石油生意，就順風順水嘞。商交所開張不久，已經缺乏真正買家賣家與炒家參與，成交量低，傳媒絕少報導，公關工夫少之又少，搞期金喎，炒金大市場在於金銀業貿易場，但另一位梁粉張德熙係金銀業貿易場理事長，佢雖則學歷與張震遠差甚遠，但勝在有實戰智慧精通黃金吖嘛，空議論嘅哈佛，麥肯錫書生根本唔夠佢砌，張震遠想靠黃金突圍，有咁易咩。去年競選激烈之時，金融界已傳出商交所嘅日子有限，能捱到上星期，唔多唔少要多謝梁振英當選。</p></body></html>