<html><header><meta charset="utf-8"><title>滑溜過腩　燜不見天</title></header><body><h1>滑溜過腩　燜不見天</h1><p>維港有吹氣黃色巨鴨，引起一陣熱潮；西九文化區亦不甘後人，搞起一個充氣巨物展。充氣雕塑既有黑色蓮花、曱甴、疑似糞便，亦有一隻可以讓人走入豬肚內的「燒乳豬全體」。不過這隻豬，有得玩無得食，今日還豬本色，這樣美味的食材，真係愛佢愛到要食咗佢至得！<br><br><br>撰文：張一豪　攝影：劉永發</p><p>事有湊巧，吳師傅最近在他的紅廚也推出了一個全豬宴，利用豬的不同部份，做出不同味道和特色的豬菜式。「其實一隻豬，身體每部份都有唔同特質同食法，只要針對不同部份的特性，再配合適當做法，就會配搭出不同味道。好似我今日教大家做一個燜豬肉，雖然係用傳統方式去做，但一般多數係用腩肉來燜，而我則改用不見天，賣相睇嚟好似差唔多，但食起嚟就知道分別！嗰種滑不溜口嘅感覺，對比起腩肉嘅鬆化，係另一種食法。」<br>所謂「不見天」其實是指豬前腿的上部，去骨後所得的肉塊，肥瘦適中，肉味帶甜且彈牙，多用來煲湯，令湯頭鮮甜之餘，入口仍嫩滑不粗嚡，湯渣也能吃，不會浪費。<br>其實除了煲湯，這個不見天的吃法還相當多，切絲、起片、攪碎，然後拿來滷、燜、燉、紅燒，甚至蒸煮都可以。而吳師傅今次為我們示範的「家鄉燜豬肉」，比起傳統用腩肉，燜出來的肉質更加滑溜呢！</p><p>家鄉燜豬肉</p><p>這個是最傳統的客家燜法，調味只用醬油、酒和糖等，加上雲耳及豆腐卜去吸味，如果喜歡濃味一點，可以加入南乳，爽口一點可以改用木耳。</p><p>時間：1小時　難度：★★　份量：4人</p><p>材料：<br>不見天1斤、豆腐卜10粒、雲耳1両<br>調味料：生抽2湯匙、老抽/砂糖/紹酒各1湯匙、胡椒粉少許、麻油半茶匙</p><p>做法：<br>1.雲耳浸軟，洗淨。<br><br>2.豬肉原件蒸半小時，肉汁留用。<br><br>3.豬肉切成一吋丁方。<br><br>4.豬肉汁連調味料一起煮滾，收慢火，放入雲耳燜20分鐘至半小時左右至收汁。<br><br>5.放入豆腐卜再燜煮3至5分鐘入味即成。</p><p>貼士：豬踭肉肌肉組織比較結實，筋膜及結締組織較多，烹煮的時間長一點都不會老，而師傅先蒸半小時再燜，可節省燜腍的時間外，蒸出來的肉汁，亦是最佳的天然調味料。</p><p>生地昆布煲西施骨</p><p>西施骨，又稱貴妃骨，是豬的肩胛骨，形狀扁平如扇，所以又有人叫扇骨。此部位骨質鬆軟，肉多少脂肪，如古代美人，所以有此叫法，最適合用來煲湯。以生地、昆布及海草等去煲，清涼解毒，夏天最適。</p><p>時間：2小時　難度：★★　份量：6-8人</p><p>材料：<br>西施骨1.5斤、生地4両、牛皮5錢、昆布/海草各1両、水12碗、鹽適</p><p>做法：<br>1.生地、牛皮及昆布、海草浸軟。<br><br>2.放筲箕沖乾淨細沙。 <br><br>3.生地、牛皮下鍋加水先煲半小時。<br><br>4.放西施骨及昆布、海草下鍋再煲滾。<br><br>5.收慢火煲1個半小時後，隨意加鹽調味。</p><p>貼士：昆布、海草浸好後，記住要沖沙，否則煲出來的湯會有相當多雜質。</p><p>七彩炒脢頭絲</p><p>脢頭肉是豬的上肩胛肉，肉質細膩，間隙有脂肪，吃起來十分細滑，合炒、煎、炸、烤、焗、燉、灼及滾湯等，猛火快炒，功力差一點，上枱仍不會老。</p><p>時間：15分鐘　難度：★★★　份量：4人</p><p>材料：<br>脢頭肉/西芹各4両、紅燈籠椒1個、包裝炸菜木耳絲1包、麻油1湯匙<br>醃料：生抽/生粉各1茶匙、胡椒粉少許、麻油半茶匙、水1湯匙<br>芡汁：水3湯匙、生粉1/4茶</p><p>做法：<br>1.脢頭肉、西芹、紅燈籠椒切絲。<br><br>2.醃料跟肉絲撈勻，放入滾水汆水。<br><br>3.水微滾馬上關火，放入西芹絲及紅椒絲，浸15秒撈起隔水。<br><br>4.燒熱鑊，加入麻油，爆炒汆好水之食材及炸菜木耳絲，埋芡即成。</p><p>貼士：醃肉時加入生粉及水，須攪至帶黏性，令肉吸收了水份及被生粉包勻，做出來會更滑。</p></body></html>