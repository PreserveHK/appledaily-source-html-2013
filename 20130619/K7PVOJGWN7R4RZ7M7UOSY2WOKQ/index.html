<html><header><meta charset="utf-8"><title>中環在線：批佔中失敗　彈CY用人唔掂熊再出沒注意 - 李華華</title></header><body><h1>中環在線：<br>批佔中失敗　彈CY用人唔掂<br>熊再出沒注意 - 李華華</h1><p>前政協委員劉夢熊（尖啤）今年初被廉署拘捕後轉趨低調，冇評論時事政局一排，噚日竟然無端端走去一個講香港競爭力嘅記者會，係一個實有記者採訪嘅場合。佢話係對呢個題目有興趣，於是走去做「台下嘉賓」，結果佢咪喺台下對張震遠、佔領中環等城中熱話發表意見囉。尖啤似乎返來了。</p><p>書生搞佔中　中央未驚過</p><p>咁耐冇月旦時事，劈頭梗係講「首席梁粉」張震遠旗下商交所停止交易兼被追租啦。尖啤話，呢件事反映特首梁振英用人唯親，香港若要提升競爭力，政府用人需要來自五湖四海，用人唯賢先得。<br>佢跟住講佔中，批死佔中發起人戴耀庭等幾位書生以佔中威脅中央，最終唔會成功。<br>佢話想當年，戴卓爾夫人曾經以香港如果回歸中國，外資將撤離香港來恐嚇中國，最終都未能成功，「唔通戴耀庭幾個書生，能力仲大過大英帝國？！嚇唔到中央。」佢又做好資料搜集，指香港舊年大大小小有750個示威行動，「有反對填海，反對將軍澳擴建堆田區，要求小班教學，爭取全民退休保障，個個都去佔中，咪天下大亂」！</p><p>2017年普選先作諮詢</p><p>佢認為，特首梁振英可以率先就2017年特首普選進行諮詢，就好似當年訂立基本法時，都係先有諮詢委員會搜集意見，然後先至有起草委員會草擬法案。其實尖啤認為點樣唔重要，最重要係佢肯講嘢，咁先至有戲。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>