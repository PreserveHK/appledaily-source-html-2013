<html><header><meta charset="utf-8"><title>齊請梁振英食豉椒炒魷</title></header><body><h1>齊請梁振英食豉椒炒魷</h1><p>近年的7.1大遊行，晚上總有壓軸環節，留守舊政總、堵塞中環，社民連成員黃浩銘從不缺席。當年他向曾蔭權遞上粟米斑腩飯一舉成名，今年7.1，他呼籲市民通宵留守新政總，齊齊請梁振英吃豉椒炒魷，「我哋要普選，叫佢以後唔使返工」。他批評，現屆問責高官「個個都廢」！</p><p>禿鷹上任示威者頻被捕</p><p>2003年7.1大遊行場面浩蕩，黃浩銘竟全無印象，「嗰年中三，乜都唔識，淨係記得沙士有假放」。他在1988年出生，本來政治冷感，直至聽見黃毓民在選舉論壇大叫「民建聯最無恥」，開始聽網台，2009年第一次上街行7.1。他與網民跟着「Donald Tsang Pok Street」橫額行完即散水，眾人很滿足，「通常7.1大家好興奮，成條街嘅人同一理念，好團結。行完就返屋企囉，唔係點呀」。<br>黃批評，現屆問責高官「個個都廢」，發展局陳茂波聲稱土地缺乏，拒把勾地表轉起公屋，「即係落實唔到梁振英起屋政綱」。勞福局張建宗則「講嘢三幅被」，重申關愛老人，卻設長生津資產審查，全民退保和貧窮線又交白卷，「梁班子個個淨係識抽水，冇一個交到好政策。」<br>眼見高官越來越廢，黃浩銘漸漸意識7.1遊行的不足，「7.1係市民畀政府同泛民嘅成績表，一定要行，但遊行之外一定要升級，唔好浪費咁大政治動員」。2010年他通宵留守舊政總，被警員抬走，「想留到第二日，要曾蔭權面對我。畀人抬都冇計，起碼我盡力。」<br>2011年7.1他跟大隊堵塞干諾道中，引來反效果，「我反省過後，對突然堵路有保留，如果事前說服唔夠，搞到群眾同我對立，而唔係同當權者對立，你啲理據有幾高尚人哋都唔會聽。」<br>泛民一直力爭民意「最大公因數」，拒絕激進。黃浩銘指，假設今年7.1有四十萬人上街，每100人有一人留守，已有4,000人包圍政總，「大家生活艱難，我唔期望所有人都留，但起碼民主派議員要留。人哋投票畀你，係將個心交畀你，你除咗嗌平反六四，仲做過乜？」但抗爭也有代價，曾偉雄上任警務處長後，黃浩銘指，警方的打壓加強，社民連示威者被捕人數也不斷增加。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>