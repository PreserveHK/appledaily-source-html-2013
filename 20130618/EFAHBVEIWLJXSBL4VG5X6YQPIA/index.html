<html><header><meta charset="utf-8"><title>濕吻　掃胸臀　小甜甜呻吟聲陳振聰龔如心激情片段庭上播</title></header><body><h1>濕吻　掃胸臀　小甜甜呻吟聲<br>陳振聰龔如心激情片段庭上播</h1><p>【本報訊】商人陳振聰涉偽造遺囑案昨出現高潮。辯方播放陳振聰與已故華懋主席龔如心的私密片段。其中一段郊遊片，見穿低胸背心配熱褲的龔心情大靚，挾胸嘟咀扮獻吻，露出冧爆的笑容。而一直當攝影師的陳，中途走到鏡頭前，與龔來個激烈法式濕吻逾30秒，他抱緊龔，雙手向龔摷頭掃背，更掃龔的胸和臀。而另一段龔試古裝服的片段中，陳大讚龔「靚」達46次。<br>記者：黃幗慧<br></p><p>控方昨傳召在爭產案中代表陳振聰的事務律師麥至理作供，指陳在爭產案中呈上兩段錄音及兩段錄影片段作證物。辯方盤問完麥後，便播放該兩段短片。其中一段長50分鐘的片段，記錄二人游車河到西貢。片段一開始，就見用紅色蝴蝶結束起鬢辮馬尾的龔靠在凌志房車前。以白色短袖外套襯白色熱褲的龔，穿着淺藍色高跟鞋在山坡馬路上遊走，她先走上石壆扮模特兒，然後雙手拈起馬尾，向着鏡頭甜笑，嘟起嘴吧獻吻，攝影師陳振聰回應：「錫晒，錫晒，錫到燶燶，豬豬豬。」<br>龔之後走上房車，開啟天窗，脫下高跟鞋，整個人坐在車頂。龔想脫下外套，陳即肉緊勸阻：「唔准除呀，除咗就好sexy㗎嘞，呢個豬豬。」龔沒理會，脫下白色外套，餘下緊身、胸前有一條拉鏈的淺藍色粗肩帶低胸背心。此時庭內公眾席上傳來幾下笑聲。<br>鏡頭一轉，戴上紅色鴨嘴帽的龔走到小徑看花，她一時坐在地上，一時伸直左手慢走，一時又趴地，穿低胸背心的龔挾胸仰頭望鏡頭，嘟嘴扮獻吻。陳緊張地說：「咁叫做唔走光，小心呀嗱。」龔之後走到大樹丫旁擺「甫士」，扮作小妹妹問陳：「嗲唔嗲呀？」</p><p>龔露肩陳叫停</p><p>二人走到山邊另一處，面對住遼闊大海景，龔心情極靚，向陳扮「boo」口水，又拉低右邊吊帶，但即被陳叫停。二人興之所致親密起來，陳放下攝錄機走到鏡頭前，二話不說擁着龔接吻，二人身貼身扭作一團。陳雙手向龔摷頭掃背，掃龔的胸和臀，龔撥開他的手，但無阻二人激吻逾30秒。二人稍作停頓，之後蜻蜓點水式接吻十多次。纏綿過後，龔充當約十秒攝影師，拍下陳獨自一人，讓陳展示一身白衫、白短褲、白鞋的裝束。<br>鏡頭之後拍攝龔坐在山邊地上，她問陳：「老竇，我有冇啲妖氣呀，冇呵？」陳逗陳歡喜回應：「你扮唔到妖氣，扮嗲呢就唔使扮。」龔走到路邊看樹，不小心被樹枝弄傷手指，她將整隻食指放入嘴內啜吮，其間發出呻吟聲，還將啜過的手指遞向陳。<br>片中尾段加插二人到洪聖古廟拜祭。龔在廟內手執一束點起火光的香，合起雙眼良久，然後轉身到另一香爐旁燃點一叠綠色的舊款10元紙幣。<br>播放短片期間，陳一直低頭或閉目，只短暫時間觀看片段及微笑。而陳的私生女倫培珍則在播完片後才走入法庭，陳妻則全日未有露面。<br>案件編號：HCCC182/12<br></p><p>陳振聰龔如心對話節錄</p><p>室內穿起小鳳仙裝<br><br>龔：可以扮古典美人。<br>陳：梗係可以囉。<br>龔：扮唔扮得林黛玉？<br>陳：梗係可以囉。<br>......<br>龔：老竇或者要做韋小寶，老竇揀嗰啲冚棒唥多情嘅。<br>陳：都係鹹濕嘅。<br>龔：鹹濕，多情。<br>陳：一係揀韋小寶，一係賈寶玉咯。<br><br>西貢郊遊<br><br>龔：唔可以嬲老竇㗎？<br>陳：唔可以㗎，唔可以㗎，諗點樣錫老竇㗎，好唔好？<br>龔：要嬲吓㗎嘛。<br>陳：唔制，唔制。<br>......<br>陳：你要除咗頂帽囉，係呀，豬豬，好錫嘅豬豬，叫聲寶貝老竇囉。<br>龔：係咪叫咗，叫咗寶貝老竇公……寶貝老竇公。<br>陳：唔制，唔制。<br>龔：Boo boo boo boo boo（嘟嘴扮boo口水）。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>