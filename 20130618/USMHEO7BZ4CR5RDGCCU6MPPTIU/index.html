<html><header><meta charset="utf-8"><title>郵輪碼頭 - 左丁山</title></header><body><h1>郵輪碼頭 - 左丁山</h1><p>啟德郵輪碼頭在六月十二日端午節啟用，有一隻大郵輪來港贈興，支持支持。凡係大項目揭幕，總不會百分之一百盡如人意，有啲甩漏，在所難免嘅嘞，不必深究。以香港管理人轉身之快，效率之高，啲錯失好快就會搞番掂。但有啲嘢冇法子短期內改善嘅，就係整體配套設施。舊啟德機場內，除咗郵輪碼頭之外，其他乜都未起好，商場酒店住宅寫字樓全部冇，郵輪碼頭孤零零懸掛在維港，點會興旺呀？<br>旅遊專家W在碼頭開幕後對左丁山講：「有郵輪碼頭梗係好過冇，但如果話碼頭可以促進本地旅遊業就未免誇大一啲，一隻大船可以帶來幾千個富裕遊客，但並非豪客，佢地在香港頂多逗留一至兩日，而且有上一站、下一站，本港並非終點站，好多人購物唔會鬆手嘅，食又唔食得幾多，加上十年內啟德機場會係一個大地盤，難以聚財，我地做旅遊嘅，對碼頭冇乜厚望。」<br>加上香港處於夏季颱風地帶，一年有四個月冇船來港，下一次有船泊碼頭，要等到十月，如在郵輪碼頭內租用店舖，食西北風咩，有碼頭，無配套，怪只怪特區政府自1998年搬遷機場之後，竟然讓啟德地皮晒太陽十幾年，浪費光陰。碼頭用公帑興建，納稅人如何收回投資，望天打卦而已，凡係由政府推動，投資嘅商業項目，皆難以睇好。<br>公子L話昔年大郵輪泊海運碼頭就唔同景況，連佢父親都唔敢放假，因為昔日坐伊利莎白二世或總統輪到港嘅客人，非富即貴，普通中產根本冇資格坐郵輪旅遊，半島酒店一間老牌珠寶店每知有郵輪泊海運碼頭，就會預早向公子L父親訂定鑽石、珍珠，老闆平時懶懶閒，呢個時候就會金睛火眼吼到實晒，歡迎美國豪客，發市當三年。時移世易，總統輪已沒落，乘郵輪旅遊嘅人士，由歐美大豪客變成係歐美亞三大洲嘅高檔中產，購買力有預算限制，變成旺丁不旺財，故此公子L接手生意後，不再留意有甚麼郵輪到港，大陸遊客先至係米飯班主嘛。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>