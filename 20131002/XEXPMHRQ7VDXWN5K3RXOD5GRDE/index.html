<html><header><meta charset="utf-8"><title>智取大市：信義開車睇升兩成 - 晉佳</title></header><body><h1>智取大市：<br>信義開車睇升兩成 - 晉佳</h1><p>港股周一跌347點，但全個月埋單依然升1,128點，高位曾挑戰23500點附近，不過此水平係08年5月延伸到𠵱家嘅三角形阻力線，面對形成超過五年嘅阻力，壓力自然不輕，呢個位逼住回吐都難怪。<br>港股跌，但周一A股仲有得升，過往香港上市非指數股份尤其中資股，普遍跟A股走居多，所以周一跌市只限於指數股，非指數股唔多覺好差勁。</p><p>跌市頻現陽燭　整固完畢</p><p>踏入10月，短線指標都幾mixed，你睇H指出現九連陰，沽壓沉重；港匯、人民幣匯價轉弱；睇埋日線圖MACD出現沽售訊號，可能要等到MACD線跌到接近零先會有支持，呢啲指標反映短線調整仲未完結。不過，去到10月初，內銀季末考核完結，資金會鬆番啲，雖然美債上限問題喺執筆時仲係惡搞緊，不過狼來了令股市暴跌機會唔大，不明朗因素始終會逐個釋除，呢啲因素又有利股市，現在離底不遠，加注可趁今個星期，但要預咗低位都chok餐飽。<br>短線調整未知幾時完，呢啲環境買強股先係王道，唔係講緊升到嚿雲咁高嘅科網股、濠賭股，而係高位整固完畢，但長線保持升勢嘅股份，呢啲股進可攻退可守。信義玻璃（868）近期跌市反而有轉強迹象，原來佢日線圖MACD已經跌到去零水平，係近年股價調整浪低位附近，仲喺跌市連續出現陽燭，擺明有支持；周線圖保歷加通道近幾周亦成功守住中軸，再現兩連陽，睇嚟似展開新一輪升浪。<br>信義玻璃上半年收入增18.4%，毛利率又由23.8%勁升至31.2%，亦成功控制成本，銷售開支、行政開支增長都明顯低過毛利增幅，純利升1.1倍到10.04億元，盤數冇乜瑕疵可言。信義玻璃年度化市盈率13.9倍，以佢執行能力嚟計，唔算貴。至於佢個對手福耀玻璃亦申請H股上市，不過，福耀玻璃A股市盈率不足10倍，估值反映投資者睇法，相信港股投資者亦可能認為信義質素稍優。<br>信義玻璃以前主攻汽車玻璃，本身主要市場係美國，需求可望平穩上升；建築玻璃業務反而係上半年嘅亮點，收入同分部盈利分別增長46%同72%；另外，信義新產品超薄電子玻璃第三季投產，主要用喺智能手機同平板電腦，以信義嘅市場地位同track record，新產品唔愁冇生意，但能夠提供幾多增長動力，仲需時觀察。<br>公司喺9月初配股，每股作價6.7元，籌近8億元。之後分拆信義光能就變咗係以介紹形式上市，即係一個仙都唔使籌，擺明話你聽佢寧願用隻值錢啲嘅股去集資，除笨有精，亦話畀你聽集資已收夠籌。事實上，唔夠一個月，股價已經唞夠，返上配股前水平。呢類優質股13.9倍市盈率唔算貴。如果以過去股價pattern去睇，新一輪升浪可能為時一至兩個月，由現價睇大概有兩成潛在升幅，即兩個月內可睇8.5元，跌破6.8元止蝕。</p><p>晉佳<br>本欄逢周三刊登</p><p>死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>