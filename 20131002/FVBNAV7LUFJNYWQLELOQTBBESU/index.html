<html><header><meta charset="utf-8"><title>電視撈飯：投入錄影獎門人高海寧曹永廉輪流走光</title></header><body><h1>電視撈飯：投入錄影獎門人<br>高海寧曹永廉輪流走光</h1><p>高海寧（高Ling）、田蕊妮、黎芷珊、陳展鵬、蕭正楠及李璧琦等，前晚喺將軍澳電視廣播城，錄影無綫節目《超級無敵獎門人終極篇》，身為TVB咪神嘅高Ling着咗圓領衫同短褲出現，相比平日晒事業線嘅造型，主持曾志偉都忍唔住出口寸佢：「你上我節目唔使着樽領呀。」<br>雖然係唔性感，不過當高Ling玩遊戲投入彎腰時，都隱約見到少少心口。相比起高Ling，曹永廉就大方好多，當佢又係彎身玩遊戲時，就成大條股罅畀晒大家睇，只可惜現場觀眾冇乜興趣。</p><p>李璧琦勁擦鞋
</p><p>參加歌唱比賽出身嘅田蕊妮嚟緊出碟，即場唱幾句娛賓，志偉笑佢話好聽過同彭家麗合唱《從不喜歡孤單一個》走晒音嘅朱主席，田蕊妮笑話：「我係跟朱總理學唱歌。」輪到《最佳女主角》主持黎芷珊，佢對志偉話：「唔知點解啲女仔同我傾偈會喊，點解你又冇喊？」志偉笑言：「咁我都唔係女仔，你都唔係喇。」</p><p>李璧琦玩食中辣壽司，佢頂唔順要走埋一邊趴喺度，誇張咗少少，唔怪得志偉冇理佢照叫其他人玩。到打乒乓波時，志偉又叫啲人講TVB有乜嘢好處，李璧琦同高Ling都擦晒鞋話人工高福利好，志偉即寸：「講埋啲咁違背良心。」<br>另外，講到梁家輝明年初唔可以嚟TVB拍劇，志偉話：「我負責搭線，跟吓喇，家輝同我講過明年有兩樣嘢要做，就係拍劇同演舞台劇，不過因電影延遲拍唔到劇。」<br>版主：陳基征</p><p>死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>