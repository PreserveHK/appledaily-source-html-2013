<html><header><meta charset="utf-8"><title>中門大開：喪屍局長 - 添馬男</title></header><body><h1>中門大開：喪屍局長 - 添馬男</h1><p>明報即時新聞誤報特首即將請辭，大家明知係誤報，但總算開心一陣。<br>另一位受下台政治壓力嘅陳茂波，消失一段時間後，正厚顏復出，回應立法會動議引用特權法調查囤地，仲表示自己已清楚交代。內地金句「人不要面、天下無敵」，如此小人執掌全港土地資源，後果是將建屋此一梁朝民生大計，廢去武功。公眾認定佢係無恥之徒，但凡出自他口中嘅政策，定必引起激烈反對。他鬼鬼祟祟提出踩入郊野公園起屋，十劃未有一撇，環保人士網上吹雞都有成3,000人「行山抗議」，如果真做，反對程度將激烈百倍，30萬人上街都似。</p><p>欠政治能量　束手無策</p><p>陳茂波問題由失去公眾信任開始，已變成一條政治喪屍，掂邊樣死邊樣，全身充滿異味，烏蠅滿頭飛，建制派亦唔敢撐佢，得佢一條友搞東搞西。一個問責官員去留，不在於特首一人喜惡，而在於留下此人所造成對集體的破壞。如果我係張炳良、邱誠武，第一時間就反枱，有陳茂波一日執掌土地政策，建屋量一定無法達標，屆時出來面對公眾係運房局局長，而非發展局局長。<br>政治問責官員係要為有公眾爭議嘅政策作決定，克服黨派議會及輿論反對聲音，將決定實踐。陳茂波本身已成為爭議根源，更何況由佢去推爭議政策，只會令好事變壞事、小事變大事、爭議變危機。建屋乃本屆政府重頭戲，由陳茂波去覓地，受影響者定不妥協，包括建制派。假如局長有足夠政治能量，莫講話入green belt起屋，收回鄉下佬丁權都得，將預留丁屋地起公屋，咪一天都光晒。<br>梁粉令人鄙視之處係自己廢，處事欠周詳，胡亂突發，一年多下來，丁點隊形也欠奉。自己亂搞，到市民反對，就將責任推落反對者身上，如此低水平政客，十分少見。老董雖然廢，但至少似番個正常領導，唔會隨便諉過於人。訂相對貧窮線，當正選舉show咁搞，但政策部署欠奉，引起爭議後，竟然拍拍手坐埋一邊做花生友，講咗就當做咗，自我感覺良好。留下一大堆不解問號，交畀司局長回答，結果口啞啞，些少實質嘢都冇，令人慘不忍睹，連引起社會進行一次有益有建設性討論能力也欠奉。難怪「特首即將請辭」一句，令大家開心了好一會。<br><br>添馬男</p><p>死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>