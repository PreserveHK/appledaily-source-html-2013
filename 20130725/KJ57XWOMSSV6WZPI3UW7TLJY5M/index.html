<html><header><meta charset="utf-8"><title>專題：10hrs/day大忙孩的催谷歲月</title></header><body><h1>專題：10hrs/day<br>大忙孩的催谷歲月</h1><p>香港家庭教育學院本月訪問了800位家長。結果顯示，有七成父母為子女每星期安排逾三小時補習或興趣班。當中兩成半更超過10小時。<br>其實真相更瘋狂，在香港只重高分的教育制度下，不少小孩每日接受10小時密集催谷，這種小孩統稱為「大忙孩」。《爽報》追訪了兩個大忙孩的中產之家，父母為了讓子女升讀心儀小學或趕上課程，安排了一系列活動，幾乎每分每秒都在學習，「唔係要贏人哋，只係唔想比人落後太多」。<br>記者：羅鈺歡<br>攝影：鄧振權、胡智堅</p><p>操學術科　「唔想落後太多」</p><p>鄭生鄭太分別是銀行管理層及大律師，他們育有一子兩女，每逢周六的活動，就是全家玩「checkpoint」般，一人帶一個小孩到不同地點上興趣班。訪問那天鄭太負責帶五歲次女景瑜，「佢星期六最忙，有四樣嘢學，由朝早10點學到下午6點半」，當中包括圍棋、芭蕾舞、中文班及游泳班。就算平日，除了上學，也有英文班、芭蕾舞班或者鋼琴班安排在不同日子。<br>鄭太分享心得，說基於哥哥升小一的經驗，發現以前安排太多玩樂興趣班，並不實用，忽略了學術科目，所以到次女就加強了相關內容。「香港幼稚園程度唔高，但一升上小學程度就好深，哥哥小一上學期追得好吃力，好彩之後加返啲中英文學術班，先追得上成績，所以個女喺學術方面要早啲起步」。<br>她暫時不覺得小孩因活動而太累，「可能三兄妹都差唔多年紀，哥哥同二妹又一齊學圍棋同游水，無時無刻都係玩樂狀態，唔覺得佢哋學嘢辛苦，係見過佢唔鍾意珠算，所以停學，反而最攰係我哋」，鄭生鄭太對望一笑。<br>鄭太自問不算是怪獸家長，只因香港教育制度是如此重學術，「因為眼見哥哥嘅經驗，先會安排阿妹讀中、英文班，我哋唔係要贏喺起跑線，只係唔想落後得太多。因為到時升小學先追唔上，佢辛苦時，我教佢都好吃力，亦唔想因為學業吵鬧，而影響親子關係，我哋想法係，點解唔及早等佢適應呢！」</p><p>考好小學　「唔使飛黃騰達」</p><p>家住何文田半山壹號，連太是全職家庭主婦，丈夫是生意人。再懷孕的她還要照顧一子一女。大仔皓揚今年五歲半，是幼稚園二年級生，正為升小一面試「開足turbo」作準備。<br>訪問當日，皓揚早上7時半便起床，才剛抹完臉，便要換衫上學兼吃早餐，然後到樓下等校巴上學。直至中午12時半放學回家吃過飯，休息片刻後，又要立即換衫去九龍塘上2點的面試班。<br>面試班之後，皓揚仍非常精靈，還懂得說笑，「今日到我扮校長，同埋學火警常識呀」。之後他要再趕下一場，乘的士前往琴行學琴。途中他開始感覺疲倦，不斷揉眼驅走睡魔，看見兒子這樣，連太也忍不住心痛，「有時見到佢嗰樣好攰都好心痛，見佢坐車時想瞓，只好話就到喇，唔畀佢瞓」。<br>學完琴，皓揚回家繼續做功課直至吃晚飯，跑足全日的記者正感腳痛，以為今天到此為止時，怎知門鐘又響起，原來輪到英文老師上門補習，就這樣連續10小時折騰到晚上8時，皓揚才可以休息一會，然後沖涼睡覺。<br>才五歲半，記者問是否忙得過份，連太苦笑道，星期一晚還要練劍術，「劍擊係佢自己揀嘅，唔係我迫」，連太說其實也知兒子辛苦，已經減少了補習班，「本身我有畀佢學畫畫同上中文班，但因為最近有面試班就取消咗，阿囝都問我點解唔畀佢學畫畫，其實我知佢鍾意，但唔想佢太辛苦」。<br>連太表示明白兒子辛苦，但要考入好學校就要如此，相比其他家長，她已不算最催谷那類，「我哋唔使佢好叻或者飛黃騰達，只希望佢入到間校風好嘅學校，品德好啲。有啲街頭街尾都講唔出名嘅學校，乜嘢背景嘅人都有，真係好驚入咗去，怕佢學壞講粗口返唔到轉頭」。連太身體力行，也不依靠工人，懷孕八個月的她，每日堅持親自接送兒子，陪着一起跑。</p><p>專家：父母陪玩勝學習班</p><p>註冊輔導心理學家鄭穎珩指，三歲至六歲的小朋友是玩樂的時候，好多時家長見到小朋友玩，其實他們正在自我學習中，或觀察父母而學習，過份安排活動，孩子未必能完全吸收。她曾聽過最嚴重的個案，每星期有14項活動，「約咗成年都未有時間見面」。<br>她說在填鴨式的教育下，小朋友只會為分數和指令而學習，遠遠不及外國學生天馬行空的想法，「有個小朋友覺得自己唔夠高分，唔夠人叻，三更半夜起身讀書，但究竟佢係咪學到知識呢？」<br>她提醒家長如果發現小朋友經常在出門口前感到身體不適，好大可能是「詐病」逃避上堂，那就要加強溝通或減少活動。小朋友最想父母陪伴身邊，父母的愛比學習更重要。</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p></body></html>