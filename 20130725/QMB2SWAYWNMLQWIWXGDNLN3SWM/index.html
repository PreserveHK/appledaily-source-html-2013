<html><header><meta charset="utf-8"><title>中環在線：財演星夢傳奇「多倫多黎明」認叻 - 李華華</title></header><body><h1>中環在線：財演星夢傳奇<br>「多倫多黎明」認叻 - 李華華</h1><p>無綫嘅藝員版「超級巨星」《星夢傳奇》播咗幾集，是非多，回響大，經常成為娛樂版頭條。聽聞，股評人界都有兩位出晒名嘅「咪霸」，就係郭思治（郭sir）同黃德几（Dickie），兩人噚日互笠高帽，話對方先係業界歌神。</p><p>郭思治　愛唱老歌</p><p>股評人不時要返大陸睇廠考察，完成工作，聚埋一齊嘅消閒活動，少不免就係唱K。有人好似胡孟青咁，一首起、兩首止，而郭sir同Dickie兩位唱得之人，當然就唔客氣做咪霸啦。<br>郭sir好謙虛咁話，自己唱歌只係「五個音唱準四個咁啫」，要畀分只得51分，啱啱合格，平日都係唱譚詠麟、張學友八十年代嘅hit歌，又大讚Dickie唱得最好。兩人曾經合唱張學友首《李香蘭》，仲係飲歌嚟㗎。<br>堪稱「多倫多黎明」嘅Dickie，曾經喺1996年參加全球華人歌唱大賽，唔客氣認叻，話今年喺香港股評人協會晚宴上扮PSY跳唱《江南style》，連財經事務及庫務局局長陳家強都拍爛手掌。對於唱歌，「如果我認第二，就一定係郭sir第一啦！」</p><p>鄧聲興　講好過唱</p><p>佢話，平日多數約埋鄧聲興唱K，對方唱成點？佢話鄧聲興都係講股好過唱歌喎。<br>查實大家聽股評人講股就聽得多，唱歌就未聽過，如果搞個股評人版歌唱大賽，又有冇話題性呢？<br><br>李華華<br>mailto:LiWaWa@AppleDaily.com</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p></body></html>