<html><header><meta charset="utf-8"><title>電視撈飯：不滿《食為奴》飛紙仔萬綺雯拍到喊</title></header><body><h1>電視撈飯：不滿《食為奴》飛紙仔<br>萬綺雯拍到喊</h1><p>早排有報道指萬綺雯（蚊蚊）喺橫店拍攝無綫劇《食為奴》時，就算腰部有舊患都要繼續拍打戲，又話蚊蚊處處俾人恰，所以佢一返香港見到老公陳十三就激動到喊！聽聞蚊蚊喺橫店的確曾經拍到喊，不過唔係因為舊患，而係因為冇劇本要飛紙仔（即係臨場先有劇本）。<br>話說蚊蚊喺套劇入面好鍾意張繼聰，有場戲講佢發現自己一直俾阿聰利用同出賣，不過阿聰臨死剖白，話其實真係鍾意過蚊蚊。原本蚊蚊諗住早啲睇劇本揣摩吓場感情戲，點知臨門一腳至有劇本，蚊蚊覺得咁趕好難處理得好，所以勁唔開心，忍唔住喺化妝間喊咗出嚟，好在有阿聰同王祖藍等一班演員安慰。<br>前日問到監製黃偉聲呢單嘢，佢就話：「佢（蚊蚊）眼紅紅咁啫！嗰場戲對佢嚟講好重要，不過咁『忟』先至有劇本，係有啲唔開心嘅。我當時有問佢，佢就一味擰頭唔肯講。」原來黃偉聲之前曾經為咗飛紙仔問題同班編劇嘈過，可惜去到橫店都係冇改善。前日問番蚊蚊，佢依然唔肯多講，只係話：「留番部劇出街先宣傳，到時再爆多啲內幕料你聽。」</p><p>內地臨記搶飯盒
</p><p>另外，聽聞《食為奴》頭幾日喺內地開工放食晏時，俾內地班臨記搶晒啲飯盒，由於好多仲係一人攞兩盒，搞到香港班幕前幕後冇飯食！後來將兩邊啲飯盒各自分配，香港班人先至有啖好食咋。<br>版主：陳基征</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p></body></html>