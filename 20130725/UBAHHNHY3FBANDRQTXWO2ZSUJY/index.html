<html><header><meta charset="utf-8"><title>翁靜晶一早到場打點</title></header><body><h1>翁靜晶一早到場打點</h1><p>「冇5,000萬都有500萬」</p><p>11時半，翁靜晶上台致悼辭，即場宣佈成立劉家良慈善基金，率先捐出100萬，幫助龍虎武師及電影業界有需要的人，更披露了一個隱藏多年、關於邵逸夫爵士與劉師傅的秘密：「咁多年嚟，師傅受咗乜嘢委屈、唔公平，佢都唔計較，亦都唔同人計。我識佢三十年，佢幫邵氏拍過好多電影，師傅嘅演藝生命喺07年畫上句號，其實佢拍《南北少林》嗰陣，已經差啲畫上句號，多得麥嘉幫手，所以麥嘉係師傅嘅恩人。師傅同邵氏拍每部戲都有簽合同，寫明會有香港同國際花紅，但呢三十年來，師傅都冇收過，相信邵逸夫爵士好仁慈、幫我哋儲起咗、拎去投資。相信呢筆錢，𠵱家冇5,000萬，都有500萬！」在座有親友即以掌聲附和。</p><p>翁靜晶自言說這番話要有很大勇氣，全靠在座的子女支持，她再補充：「希望邵爵士聽到呢番話，你唔會蝕，你可以將師傅嘅電影包裝一次，再賣錢。」致辭完畢，工作人員抬出劉師傅靈柩到前堂，由三隻孝獅在棺前行三跪九叩禮後，各親友先後上前瞻仰遺容，最後翁靜晶上前瞻仰亡夫最後一眼，她雙手合十作三鞠躬禮後輕撫遺體後，忍不住失聲痛哭。之後翁靜晶跟劉師傅的子女手持一炷清香跪在棺前，由法師誦經二十分鐘後蓋棺。以曾俊華為首的八人扶靈團將靈柩扶上車，劉師傅的子女則為亡父捧着遺照及靈位。靈車離開時，劉師傅入室弟子冼國林率領鄭少秋及陳嘉桓等捧住印有劉字的大旗，跟三隻孝獅一起開路，繞着殯儀館一周，靈柩運往義莊停放，火化日期則待堪輿學家蔡伯勵擇日。</p><p>望邵逸夫帶頭做善長</p><p>儀式完畢，眾人於黃埔擺解穢酒，翁靜晶表示追花紅是師傅心中一件未了事：「希望借機會了咗呢個願，啲錢唔係畀我，希望邵逸夫先生帶頭做第一個善長。」她續指王羽是過來人：「師傅對法律認識唔多，睇到份約會有一個好靚憧憬，不過望到得唔到，可能有人計漏睇漏，希望今次講完人哋會記得。」會否進行法律追討？她表示目前不是講這些的時候：「唔會搵中間人喇，當我細路仔唔識世界，又當幫師傅掹咗條刺。人窮思舊債，𠵱家基金好似BB咁，𠵱家唔講法律講參與，希望邵爵士可以出一分力，主僕一場，係募捐唔係揼心口。」冼國林亦強調師母不是追舊債。<br>邵氏電影製作總監黃家禧昨日接受電話訪問時說：「唔回應，費事好似鬧交咁越描越黑。」據悉他私下向友人表示，假如邵氏合約不公平，劉師傅就不會拍那麼多邵氏電影。至於陳百祥則表示未聽過欠花紅一事：「我都係第一次聽，呢個係翁靜晶自己感受，我冇得代佢發言。呢個係佢嘅私人對話，總之我嘅感覺同大家一樣，最緊要係師傅嘅後事辦得安穩妥當。」<br>採訪：林妃<br>攝影：陳俊強</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p></body></html>