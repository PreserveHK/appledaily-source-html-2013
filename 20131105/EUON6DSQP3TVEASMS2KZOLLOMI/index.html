<html><header><meta charset="utf-8"><title>電視撈飯：《吾淑吾食》接棒收視升May姐節目播完繼續被插</title></header><body><h1>電視撈飯：《吾淑吾食》接棒收視升<br>May姐節目播完繼續被插</h1><p>之前俾人鬧爆成日哈哈哈同用雞汁嘅無綫飲食節目《May姐有請》雖然已經喺上個月27號播完晒，但依然都有是非。話說啱啱喺美國加州學烹飪嘅薛芷倫，噚日喺微博插May姐馮美基嘅節目，話用大量橄欖油落鑊高溫炒煮會致癌。</p><p>指橄欖油炒菜致癌</p><p>薛芷倫話：「上星期睇「哈姐有請」（《May姐有請》）教煮素菜意大利粉，竟然用大量橄欖油落鑊，在高溫下炒意大利粉、三椒和菇，就稱之為健康素菜意粉。我的天啊！要知道橄欖油絕對不可用作高溫炒餸，因為加熱後會引致氧化，在體內產生毒素和致癌物質！哈哈，唔講得笑㗎！ 」<br>噚日打電話問番May姐，佢話：「橄欖油有啲可以煮餸，有啲唔可以，有啲用嚟撈沙律，唔可以high heat，我梗係用煮得嗰隻啦。」少年食神林澄光亦喺電話度話橄欖油炒餸菜冇問題：「橄欖油可以高溫煮食，每隻油都有唔同受熱油溫，只要睇清楚標籤小心揀清楚就冇問題。」不過最好喺節目中講清楚，唔怕觀眾唔識用錯嘛。<br>另外，黃淑儀（GiGi姐）主持嘅《吾淑吾食》前晚接《May姐》棒播出第一集，冇咗May姐哈哈哈笑聲同雞汁之後，冇收投訴之餘，收視即刻飆升，前晚平均收視有23點，觀眾人數148萬，比之前《May姐》升咗2點，多咗13萬觀眾，而節目冇刻意加插植入廣告，唔知無綫係咪怕再俾觀眾鬧爆而「輕手」咗呢？<br>版主：陳基征</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>