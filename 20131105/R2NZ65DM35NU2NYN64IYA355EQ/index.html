<html><header><meta charset="utf-8"><title>青心直說：贏錢靠捉心理 - 胡孟青</title></header><body><h1>青心直說：贏錢靠捉心理 - 胡孟青</h1><p>昨天提到，股票與明星名人，都講求食住個浪，才有機會乘風破浪，原本想起題為「食住個浪」，以貫穿整篇稿的前文後理。<br>世事未盡人意者，好平常，所謂「輸餐屎」並非指輸餐死，而是由英文「chance」即「機會」的發音直譯而來。即是說，任你機關算盡，天意往往在冥冥之中左右形勢與結果。<br>或許昨天的原稿篇幅太長，版劏了幾刀之後，讀者看不明白，可以理解。簡而言之，睇勵駿（1680）唔係睇數字，而係要睇政治；凱升（102）就唔應該睇年報，而係應該留意通告，這樣才有機會識股價於微時兼贏大錢。 <br>唔睇業績唔等於唔理盤數，業績以外其他因素對股價的影響力，往往尤甚於路人皆見的數字。況且，越看得多經典財務造假案例，就越對數字沒有幻想。業績已非一切，因為股價老早反映，地球上太多insiders，指的是對上市公司身處行業瞭如指掌的行家、夥伴、前線員工，甚至是供應商等等。<br>大客一沉百踩的眾醜女，例如國美（493）、比亞迪（1211）、思捷（330）、李寧（2331）等，股價得以谷底反彈，共通點都是因為後面搭上了有形之手：國美有貝恩資本，思捷有老虎基金，李寧則有TPG。<br>創辦人賺夠了，再讓大戶鵲巢鳩佔，大胃王未餵飽又焉肯就此罷休，斷估投資者亦不會既天真又傻到以為它們會做善事吧！</p><p>創辦人形同人質</p><p>當然，仍有基金埋身，即代表有人認為盤生意有得救，機構投資者執得死雞，都只係想勝利大逃亡兼全身而退，感覺上，創辦人甚至大股東已形同「人質」。<br>本着這觀點，配合按圖索驥，不難捉路，起碼過去三個月，贏錢就憑呢一招，投資係捉對方心理的遊戲，不是甚麼秘技，不必神化。<br><br>胡孟青<br>獨立股評人</p><p>足本收睇《亂噏24》x 鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24 </p></body></html>