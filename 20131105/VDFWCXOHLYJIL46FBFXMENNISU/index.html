<html><header><meta charset="utf-8"><title>隔牆有耳：電台分享最愛歌影書唐唐句句寸狼英 - 李八方</title></header><body><h1>隔牆有耳：電台分享最愛歌影書<br>唐唐句句寸狼英 - 李八方</h1><p>唐唐嘅紅酒知識豐富就係人都知，勢估唔到，佢對睇書、睇戲、聽歌都好有研究，只要唔講政治，佢有好多嘢都頭頭是道㗎。佢噚晚接受香港電台節目《敏感時刻》訪問，同大家分享佢最喜愛嘅三本書、三齣戲同三首歌。書本呢方面呢，佢首推美國財政部部長魯賓（Robert E. Rubin）著作《In an Uncertain World》，皆因佢哋兩人一樣，從政時克服過政治同經濟危機。<br>聽歌呢，佢首選Beatles嘅A Hard Day's Night。話呢首歌經得起時間考驗同挑戰，永垂不朽。另一首歌Amigos para Siempre佢都鍾意，呢組字中文意思係「友誼長存」。佢話失意特首選舉後，發現身邊朋友比以前更多，唔通佢想暗寸狼英得特首之位但冇朋友？最後一首歌係We are the World，佢話呢首歌係講「團結」，每當遇上災難時，人人腦裏都係會響起這首歌……。至於電影呢，仲精采呀，八方即同大家去片！</p><p>《北非諜影》：講情與義</p><p>「You must remember this a kiss is just a kiss……」1942年嘅經典電影《Casablanca》，唐唐話呢套戲牽涉到「情」與「義」嘅矛盾同爭議，最終以「義」取勝，仲話希望每一個決定，「情」與「義」並存。現實生活裏，「情」與「義」好難作抉擇。喺舊年特首選舉，八方就覺得唐太郭妤淺就真係有情有義，做到情義並存囉。</p><p>《無間道三部曲》：拒行古惑</p><p>唐唐撐呢套電影，唔係要畀面老友岳少。佢話呢系列港產電影，做到荷李活都翻拍，充份展示港產片創意。佢撐呢套戲，重點係佢唔認同從政要學套戲咁，要用「古惑」招數。佢話，從政要「以民為本」，用正直嘅心去處理每件事。喺政府做事要有量度，願意接受批評，務求做到「有則改之，無則加勉」。</p><p>《早安越南》：正義必勝</p><p>唐唐話，《Good Morning Vietnam》呢部戲牽涉到當時美國社會氛圍下嘅「政治正確」問題。男主角Robin Williams相信真誠，拒絕做「政治正確」但違背自己信念嘅事情。雖然𠵱套戲唔係大團圓結局，但唐唐話，佢相信，正義最終會戰勝一切。嘩，點解句句都好似寸緊狼英咁嘅？</p><p>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>