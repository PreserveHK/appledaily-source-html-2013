<html><header><meta charset="utf-8"><title>金手指：倫敦樓貴到癲 - 孫柏文</title></header><body><h1>金手指：倫敦樓貴到癲 - 孫柏文</h1><p>前幾日，孫柏文去咗倫敦探喺英國進修嘅女朋友，我哋傾出年搵樓住嘅情況。我一聽就呆一呆，因為租間喺大學附近嘅開放式單位，郁啲都月租過萬五港元，如果要新淨啲或者啱啱裝修過，仲要過兩萬。呢個價仲要係最低價，唔係中位數。佢有次同《經濟學人》嘅前編輯傾計，佢話呢幾年租金不斷上升，仲戥佢同佢啲同學慘。倫敦樓價高，原來唔係乾升，而係有租金嘅支持。<br>根據女朋友研究，如果要住平啲，即係低過一萬蚊一個月，就要住喺搭程地鐵起碼要半個鐘嘅地方，仲要未計行去車站同等車嘅時間。好似屯門站出市區理論上只要半粒鐘，不過如果你住蝴蝶灣，出西鐵站都半粒鐘。咁身為一個既想上堂攞高分，仲想課餘飯後結交朋友、聽啲高人講talk吹水嘅學生，點搞？同讀離岸課程有乜分別？<br>其實倫敦租金升嘅主要原因係移民湧入，因歐盟協議，喺鐵幕倒下後嘅東歐國民，自90年代尾開始不但可以去英國住，仲可以享有英國國民所有福利。喺對上15年間湧入英國嘅東歐人口，係之前1,000年移民人數嘅總和。而對倫敦樓價最有利嘅地方，就係呃福利嘅新移民，因嫌倫敦物價貴，攞到嘅綜援唔襟使，所以唔住倫敦。而有團火嘅新移民，就多數留喺倫敦搏，寧願幾個人瞓碌架床都要住劏房，令到租金急升。</p><p>獨立黨選情牽引樓價</p><p>不過呢個利好因素將會有大挑戰，因為全球主流傳媒都當冇到、主打反對移民嘅英國獨立黨（UKIP），喺民意調查同國會補選中，已經挑戰緊保守黨同工黨。未來兩年將會有好多選舉，UKIP如果贏唔到，就係因主流政黨偷佢哋限制移民嘅政策。一但真係限制移民，倫敦樓價最有利嘅基本因素就會消失，到時樓價會岌岌可危。𠵱家喺倫敦買樓畀喺當地讀書嘅仔女嗰班家長，唔好唔跟UKIP消息啦。<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>足本收睇《亂噏24》x 鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24 </p></body></html>