<html><header><meta charset="utf-8"><title>女神tea time：海港城洗腦大法 - Fifi</title></header><body><h1>女神tea time：海港城洗腦大法 - Fifi</h1><p>聖誕節正日係12月25日，但香港人個聖誕節，明顯長達兩個月。只不過係11月初，商場已陸續掛上聖誕裝飾，同朋友Natelie傾開計，原來海港城萬聖節都未完，就已搶閘帶畀大家聖誕氣氛。<br>經各大商戶多年來洗腦，聽到聖誕鐘聲，消費意欲就會向上衝。九倉（004）相當明白「早買早享受」道理，早啲提你聖誕到要買嘢，將旺季提前，公司自然賺多咗。過多幾年，分分鐘掛完燈籠就會換聖誕樹。<br>三中全會本周末就揭幕，市場早就學九倉「早炒早享受」。市場一早預期，為加快城鎮化，阿爺會睇重鐵路改革，所以三大鐵路基建股早就炒高咗，不過中國最大的安全及緊急控制系統供應商中國自動化（569），就似乎係啱啱先起步。<br>中自化喺低位浮沉一排後，以一支大陽燭，配合大成交，完美突破1.7元阻力。集團半年盈利下跌27%，主要係受鐵路業務受鐵路部重組所影響，但已比上年下半年好，證明一早已見谷底，加上如果下半年鐵路業務進一步好轉，盈利有望再現增長。<br>比較同業，中國智能交通（1900）預測市盈率15.6倍，但中自化只係得7.2倍，又未免過份落後，所以中自化值得睇高一線。<br><br>Fifi<br>本欄逢周二、四刊出</p><p>足本收睇《亂噏24》x 鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24 </p></body></html>