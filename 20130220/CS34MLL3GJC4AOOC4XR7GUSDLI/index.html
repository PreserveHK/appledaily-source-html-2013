<html><header><meta charset="utf-8"><title>隔牆有耳：<br>李慧玲入廠 　左腳腫似豬蹄 - 李八方</title></header><body><h1>隔牆有耳：<br>李慧玲入廠 　左腳腫似豬蹄 - 李八方</h1><p>商台女名嘴李慧玲，本來放三個星期假享受人生，點知大吉利是，新年流流入咗醫院。民主黨張文光透露，早排同大班朋友去咗李慧玲屋企玩民主黨炮製嘅「鬥快落台魚蝦蟹」，點知席間有人留意到李小姐「大細腳」，呼籲佢快啲去醫院睇醫生，點知原來有菌入腳。</p><p>李慧玲自爆，早排一覺醒來發現自己左小腿有個水泡，由一蚊雞咁大變成雞蛋，醫生話佢感染咗金黃葡萄球菌，點知食咗十日抗生素，水泡雖然退咗，但之後腫到好似豬蹄，害得佢三星期大假嘅最後一星期，要入廠繼續食抗生素養病，八方在此祝佢早日康復，迎戰下周三公佈嘅財政預算案。</p></body></html>