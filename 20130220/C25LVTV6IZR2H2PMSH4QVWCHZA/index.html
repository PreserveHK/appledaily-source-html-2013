<html><header><meta charset="utf-8"><title>甄妮寸林欣彤嗌爆咪難頂</title></header><body><h1>甄妮寸林欣彤嗌爆咪難頂</h1><p>一連三場的「甄妮愛Show世界巡迴演唱會（完美篇）」前晚在紅館開鑼，現年60歲的甄妮一貫作風大晒巨胸和肉腿，在台上繼續勁插鄧紫棋（G.E.M.），言談間似乎連林欣彤都不放過，語帶雙關說：「唱歌係好靚、好舒服嘅事，刻意提高好多個key，唱到爆錶，講嘢又講唔好，大嗌都得冠軍，會唔會覺得好奇怪呢？」<br><br>甄妮今次的演唱會曾被指銷情不佳，不單被同月於紅館開騷、在廟街跑江湖的朱咪咪贏足幾條街，更有傳甄妮為宣傳演唱會狂插鄧紫棋目中無人，不過前晚現場所見座無虛席，全晚表現風騷兼性感上陣的甄妮，勁歌熱舞演出，原來全由寶貝女Melody一手包辦，甄妮忍不住說：「導演好年輕，唔知阿媽辛苦，安排啲嘢簡直攞我半條人命，如果年輕人畀意見長輩，唔應該即刻推，或者做到呢。」</p><p>「邊有人用肺唱歌」
</p><p>屬蛇的甄妮又說：「今年蛇係本命年，相士話我呢條蛇一開年就會好多是非，又話有血光之災。最緊要有好多利是收當沖喜，一蚊都殺。」結果甄妮收利是收到手軟，她聲稱利是錢會捐作善事。<br>擔任嘉賓的張敬軒，獲甄妮大讚好乖、唱歌又好聽，她還順勢寸爆小巨肺G.E.M.說：「你（軒仔）係咪用肺唱㗎？我呢就用丹田，用喉嚨用心去唱，邊有人用肺唱歌㗎？不過又奇怪，𠵱家有大肺，中肺同小肺、細肺，個肺有咁多size真係好奇呀！」大賣口乖的軒仔讚甄妮無皺紋，甄妮笑說：「唔使拍馬屁喇，不過我哋要學多啲禮貌，唔只對甄妮姐姐，係對所有人都要。」唱完《郊道》後，意猶未盡的甄妮似暗寸林欣彤：「我𠵱家睇啲歌唱比賽，其實都有啲意見，但係一講又話我彈人，唱歌係好靚、好舒服嘅事，刻意提高好多個key，唱到爆錶，講嘢又講唔好，人哋會唔會聽得舒服先？其實有時低音都好好聽，大嗌都得冠軍，會唔會覺得好奇怪呢？一個歌手起碼有十張碟，20首hit歌先可以開演唱會，唱人哋啲歌冇意義。」<br>採訪：黃曉妍<br>攝影：陳慧安</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>