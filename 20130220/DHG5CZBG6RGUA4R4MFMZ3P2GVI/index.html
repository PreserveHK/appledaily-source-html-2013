<html><header><meta charset="utf-8"><title>沙膽虹手記：<br>雍澄軒唔抵買 - 沙膽虹</title></header><body><h1>沙膽虹手記：<br>雍澄軒唔抵買 - 沙膽虹</h1><p>長實拆售葵涌和宜合道雍澄軒酒店房間，建築面積呎價五千二百三十六元，買家搶購兼全城譁然。李嘉誠是否擺明挑機、當梁振英冇到，並不重要。挑機咪挑機囉，當梁振英冇到咪當梁振英冇到囉，最重要是有沒有牴觸法例和是否抵買。<br>以該酒店一個房間平均月租一萬三千五百元，假設細單位月租一萬，大單位一萬五千來計算，兩房細單位一年收租十二萬，售價最便宜的亦要三百四十萬，扣除每年一萬八千管理費，回報只約三厘。如果作投資用途，不如買中電或盈富收息，更加乾手淨腳；若然用作自住，則更諸多不便。明明是業主，卻要假裝租客，租住單位，並且真金白銀先交租，待七天、十天後退款；私隱亦不及一般住宅，皆因酒店隔聲始終較差，而且一條走廊人來人往，閒雜人等亦多；業主若要按自己喜好裝修單位，亦未必能如願，必須得到酒店營運商批准，營運商會考慮到酒店住客的需要，未必容許業主大改動裝修；易手時能否順利找到銀行做樓按都是未知之數；更甚者，萬一酒店要翻新大堂，更換消防設備和灑水系統，分分鐘還要夾一大筆錢。自住不如正正經經買毗鄰貴一成的住宅單位雍雅軒算數。<br>今次蜂擁搶購的相信以炒家較多，他們可能只是短炒，不用付買家印花稅，賺一成左右就已相當和味。<br><br>沙膽虹</p></body></html>