<html><header><meta charset="utf-8"><title>馮仁昭四圍超：葉翠翠等閃婚 - 馮仁昭</title></header><body><h1>馮仁昭四圍超：<br>葉翠翠等閃婚 - 馮仁昭</h1><p>已經31歲嘅葉翠翠同28歲嘅高鈞賢之前傳過緋聞，不過近日高鈞賢甩拖，翠翠雖然日前被本報拍得約會中年闊少，但佢又話對方唔係男友，咁兩顆寂寞的心會唔會又來電呢。<br>前晚佢哋同商天娥、張繼聰到將軍澳出席無綫新節目《演嘢》嘅記者會，兩人即被司儀擺緋聞上枱，又要佢哋拖手合照，搞到高鈞賢尷尬得面紅紅。事後佢哋接受訪問時都有啲打情罵俏feel，翠翠大呻唔少朋友都怕咗約佢，佢講笑話知高鈞賢啱啱失戀，打趣叫佢可以考慮吓自己，但又覺得對方唔會為自己放棄整個森林喎，佢話：「就算有其他追求者想追都要三思，或者考慮吓高鈞賢啦。再咁搞識唔到男仔，冇乜男仔敢約我，擔心自己嫁唔出，我都等緊搵男朋友，就算閃婚都唔介意。」</p><p>高鈞賢唔敢追</p><p>而高鈞賢就似乎未夠膽對翠翠展開追求，又話：「佢畀我追先得，同佢係好朋友，好熟，如果有機會會追佢，不過要努力工作先可以追到咁高質素嘅女仔。我唔介意年紀大過自己嘅女仔，女友獨立啲最好。」<br>撰文：馮仁昭</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>