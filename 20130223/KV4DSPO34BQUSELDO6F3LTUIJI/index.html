<html><header><meta charset="utf-8"><title>有話兒：欣宜100磅神話</title></header><body><h1>有話兒：欣宜100磅神話</h1><p>在鄭欣宜的成長路程上，最惹人談論和注視的，相信莫過於她的減肥成績，體重由最高峯的230磅減至137磅，搣掉近百磅肥膏後的欣宜，搖身一變為瓜子面索女，的確創造了一個瘦身神話，更被不少肥妹視為偶像，神話背後，欣宜說：「瘦唔代表靚，肥唔代表醜，我希望大家知道我無論幾積極去減肥，從來都唔係為咗要瘦，只係為咗健康，更加唔好為咗外表去hurt人哋。」<br>撰文：何慧斯<br><br>最近娛樂圈捲起了一股「細細粒」熱潮，一眾宅男粉絲似乎不再盲目追捧身材索爆的女藝人，反而那些身形圓碌碌的女藝人，紛紛被冠上女神稱號，雖然熱潮過後，可能一切仍回歸索爆，但總算為一眾肥妹燃起點點希望。被視為瘦身神話的鄭欣宜，日前接受專訪時有感而發說：「我希望大家知道，瘦唔代表靚，肥唔代表醜，當日我積極去減肥，從來都唔係為咗要瘦，只係為咗健康，我作為呢個所謂瘦身神話，聽到太多女仔同我講佢哋嘅瘦身經歷，好似扣喉、節食，又或者全日淨係飲一碗湯，聽落真係好肉赤，好嬲點解社會冇令一個年輕人對食物、健康、運動同營養有更多嘅知識，我唔想有咁多人傷害自己嘅身體。」</p><p>被惡意言語傷害</p><p>欣宜坦言當年其實是有病，她說：「我嗰陣唔係肥，係癡肥，係一個病，細個食嘢係一個獎勵，但係大個就變成另一個諗法，好似我發覺舊年食嘢係有少少想懲罰自己，因為我係一個好心急嘅人，每次做嘢都想快啲有效果，但係做唔到會好𤷪自己，點解唔可以做好啲。」</p><p>最近被指翻脹的欣宜，坦言這些報道是動力，她說：「我𠵱家要開始keep番，我唔係要瘦到好似鄭秀文同容祖兒咁，我希望年輕人可以學識欣賞每一個唔同嘅shape，每個人都有獨特嘅地方，如果每一個人都一模一樣，你又會唔開心，又會冇咗自己。媽咪以前成日教我，如果講出嚟嘅說話會hurt到人，你不如唔好講，唔好為咗外表去hurt人哋，可能好多人都未試過俾人咁樣講，唔知道嗰種痛比刀割更加痛，刀傷會好，但係好多說話永遠留喺個腦，我自己都試過，EQ高嗰陣咪冇事，EQ低咪會諗番，我覺得最堅強嘅人都有自己嘅底線同敏感嘅地方，對我嚟講，肥瘦係我嘅敏感，媽咪係我嘅底線。」<br>欣宜經歷無數批評，她坦言得比失更多：「我學識咗冇得care，當你冇得care，咪會放輕咗，當年錫完吳卓羲嗰個死亡之吻後，以為冇得翻身，有朋友問我點解仲要喺香港發展？我覺得觀眾好錫我，不斷畀機會我，可能一開始係鬧住我嚟睇，好過理都唔理我，我個性格好衰，比較反叛，如果我冇咗呢種鬥心，我未必會咁積極。」</p><p>自問比媽咪開心</p><p>欣宜不清楚自己何時開始學懂放鬆，她表示：「𠵱家真係舒服咗，我以前做訪問好有保留，以前大家話我浮誇，但其實我𠵱家更加癲，反而大家仲接受，佢哋feel到原來呢個先係你，觀眾唔係蠢，係會知你係咪扮嘢，我學識使乜扮人哋，做自己咪得。我覺得𠵱家大家了解咗我，知道唔係我叫媽咪幫我入行，幫我安排工作，當然，我唔可話人哋搵我，係同我阿媽完全冇關。」<br>盡得肥姐沈殿霞真傳的欣宜，事實上性格比媽媽更開心，她說：「可能我冇佢嗰種枷鎖，因為佢一定要養我，要照顧婆婆，但係我冇呢樣嘢，就算我點想照顧媽咪都好，我已經冇呢個機會，所以唯一可以就係做好自己，享受生命，享受以興趣作為工作，我以前就係太緊張所有嘢出嚟嘅效果，但係其實呢啲我控制唔到，擔心嚟做乜？嘥晒啲精神同時間。」</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>