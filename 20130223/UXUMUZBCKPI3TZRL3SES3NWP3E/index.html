<html><header><meta charset="utf-8"><title>隔牆有耳：<br>有借有還夠神心　<br>四太真正上等人 - 李八方</title></header><body><h1>隔牆有耳：<br>有借有還夠神心　<br>四太真正上等人 - 李八方</h1><p>傳統每年正月廿六，係觀音開庫日子，今年觀音開庫之前，財爺曾俊華下周宣讀財政預算案，香港特區政府庫房水浸，八方同好多人一樣，都想財爺開庫派糖。</p><p>狼振英可能都好關心開庫大事，事關去年觀音開庫，狼振英正競選特首，佢太太唐青儀唔去紅磡觀音廟，過大海去到澳門觀音堂借庫。話說當晚賭王何鴻燊四太梁安琪喺澳門候駕，派專車接送唐青儀、民政事務局局長曾德成妻子葉月嬋、工聯會立法會議員鄭耀棠太太羅池玉等，一齊去澳門觀音堂拜神借庫。唔知觀音菩薩被唐青儀誠心打動，抑或以借庫為名拉票為實，狼振英當選特首。<br>八方近日去澳門度假，順路經過觀音堂，入廟拜神，見到廟祝，問佢四太同狼太等太太團，今年還庫未？廟祝話四太好神心，年初一已經拜神，而每逢觀音開庫當晚一定借庫。至於舊年借庫嘅太太團，佢話唔覺眼有還庫，可能遲啲觀音開庫時，一次過還庫兼借庫。家陣狼英民望低殘，狼太似乎真係要還神噃。</p><p>崔世安都有去祈福</p><p>去香港觀音廟借庫，善信會獲派一個巨額銀碼既利是封，借十億八億閒閒哋；澳門觀音堂無咁浮誇，只會派一封寫有吉利說話嘅利是畀善信，內面只有一個仿造古錢，總之攞個意頭，皆大歡喜就得。據講澳門特首崔世安夫婦，新春期間都有去觀音堂祈福，不過唔似得香港鄉紳咁，去車公廟求籤。<br><br>mailto:pf_lee@appledaily.com</p></body></html>