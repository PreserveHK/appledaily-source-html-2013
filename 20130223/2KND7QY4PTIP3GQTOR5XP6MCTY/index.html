<html><header><meta charset="utf-8"><title>林悅恆書法展 - 左丁山</title></header><body><h1>林悅恆書法展 - 左丁山</h1><p>新亞書院大師兄黃維波來電郵通知，1960、1970年代著名出版人林悅恆先生（「兒童樂園」、「中國學生周報」、「大學生活」雜誌之督印人），在二月二十二日至二十六日在銅鑼灣中央圖書館一至三號展覽館舉行書法展，展出作品過百件，書體包括甲骨文、篆書、隸書、行書及草書，形式有通景巨幅、瓦當對聯、小字手卷及壓鏡小品，可說應有盡有。<br>為免林先生一人書法展唱獨腳戲，昔年之熱門作者、粉絲，曾在「兒童樂園」、「中國學生周報」、「大學生活」、「盤古雜誌」等刊物工作過，寫過稿，及視林先生為老師之友人弟子紛紛響應參展。根據黃維波所言，各配角陣容鼎盛，昔日之學生小子而今已成為師尊級人馬，包括羅卡、陸離、小思、李天命、古蒼梧、劉天賜、岑逸飛、石琪、楊凡、劉創楚、洪清田、黃子程、西西、何福仁、杜杜、蔡炎培、戴天、胡菊人、吳平等等等，還有丁衍庸、丁新豹、也斯、崑南等名人作品參展。遙想當年在亞皆老街/彌敦道及窩打老道之中國學生周報社，年青人才何其多也！戰後香港百廢待興，美元強勢橫行，美國新聞處用美鈔支持本港之非共產文化活動，數十年後才知道其影響何等深遠，簡直係培育咗起碼兩代香港知識分子。上述人士全部退休晒咯！60後、70後人物逐漸雄霸社會舞台，林悅恆先生等人相信已不在今天當時得令人物嘅記憶體之內，但如果啲80後、90後青年學人講集體回憶，不妨重溫「中國學生周報」文化史！<br>各人參展，拿出手稿，實驗電影（吳宇森），繪畫（綠騎士），上述刊物之舊刊，今人看了，可發思古之幽情。波叔來電叫左丁山拿出手稿參展，嚇到左丁山幾乎企唔穩，想當年，左丁山學人做文藝青年，屢次投稿周報，屢遭退回，俾同班同學笑到面黃，話左丁山不自量力，於是後來乖乖地只係做讀者，一味讀不敢再投稿咯。不過後來因緣際會，讀大學時認識了不少周報作者，成為朋友至今。時代係轉變晒咯，當日之大學生課餘竟然讀「盤古」、「大學生活」，睇戲學習研究「第一影院」（Studio One），杜魯福、費里尼，諗番起都覺得不可思議。學生豪去年入讀中大一年班，問佢平時睇乜雜誌，佢答唔出，事實係一本都唔睇！好彩佢話今學期要修讀通識科，「與人文對話」，居然有興趣走嚟左丁山屋企搵書，拿走一本「圖解柏拉圖」㖭。</p></body></html>