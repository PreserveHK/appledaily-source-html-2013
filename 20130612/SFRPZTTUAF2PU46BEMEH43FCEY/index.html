<html><header><meta charset="utf-8"><title>蘋機會：<br>洛杉磯直擊：PS4賣$3,100　年底有得玩</title></header><body><h1>蘋機會：<br>洛杉磯直擊：PS4賣$3,100　年底有得玩</h1><p>進入遊戲界盛事E3前一日，亦即美國時間6月10日晚上，Sony正式公佈次世代主機PS4 「真身」及出爐遊戲細節！主機採用優雅黑鏡襯炭灰色造型，只售三千零蚊（399美元），年底有得玩，睇過堆新Game，看看能否讓你心動。<br><br>記者、攝影：陳國輝</p><p>黑鏡襯灰　回歸PS2造型</p><p>今次發佈會選址於美國加州Los Angeles Memorial Sports Arena場館，有數百名來自全球不同地區的媒體親身朝聖，由於開始時間為晚上6點，SCE更準備了自助式的街頭美食，等各位唔使捱餓。<br>當晚首先介紹今年將推出的PS3大作，包括《Batman Origins》以及《GT6》，跟住就輪到主角PS4「真身」出場！黑鏡襯上炭灰色，再加埋斜邊、沒有圓角的設計，重2.8kg，比PS3厚及重一點，有人就話佢似PS2，亦有人覺得超型，印象係點見仁見智。可惜係，這部所謂「真身」，實情可能係Dummy而已，皆因佢露面都唔夠5分鐘，便匆匆回到後台；而現場試玩部份，更只見工作人員拎住牛角掣「孤伶伶」喪打，好似玩緊《Assassin's Creed IV》途中，更發生三次輕微Hang機問題，因此估計，100%的PS4真身還未曝光，現場用的應該是工程機而已。</p><p>明撼Xbox玩二手遊戲</p><p>硬件上，PS4配備八核心處理器和8GB記憶體，用作展示3D以及多邊形的遊戲，根本毫無難度！值得留意係，佢今次特別加強於娛樂以及網絡方面的工夫，例如同Netflix、Amazon以及MLV.TV等十多間公司聯盟，推出多種類影視服務，日後你可以透過用PS4連網，直接租賃電影、劇集，甚至體育節目都得，除了打機，擺明撈盡網絡電視嗰瓣；另外，佢仲針對Xbox One的二手遊戲轉售限制，PS4將繼續支援二手Game，不必另外收費，同時又再表明毋須Check in都可以Online等，每一點似對準Xbox One逐一擊破，難怪搞到全場機迷嘩聲四起！</p><p>PlayStation 4</p><p>處理器<br>：八核心x86-64 AMD<br>GPU<br>：1.84 TFLOPS, AMD next-generation Radeon based graphics engine<br>記憶體<br>：GDDR5 8GB<br>容量<br>：500GB<br>光碟<br>：BD 6 CAV / DVD 8 CAV<br>端子<br>：USB 3.0、HDMI、AUX、Digital Out<br>體積：275×53×305mm<br>重量：2.8kg<br>售價：399美元（約$3,100）<br>推出日期：2013年底</p><p>PS4新作介紹：<br>
《Assassin's Creed IV》</p><p>最新一集會見到唔同個性的海盜，會場片段更出現大量叢林追逐的畫面。</p><p>《Kingdom Hearts 3》</p><p>今次推出PS4版，將繼續加入Disney角色，卡通人物更細緻可愛。</p><p>《Final Fantasy XV》</p><p>新一輯由野村哲也親自公開，畫工更精細之餘，相信故事亦更浩大，這跨世代大Game，絕對是新機必玩之作。</p></body></html>