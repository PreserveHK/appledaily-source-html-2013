<html><header><meta charset="utf-8"><title>電視撈飯：獎門人狂撥金枝餘火<br>黃德斌咬實雯女</title></header><body><h1>電視撈飯：獎門人狂撥金枝餘火<br>黃德斌咬實雯女</h1><p>鄧萃雯之前因為無綫重頭劇《金枝慾孽貳》收視差而跳船，辣㷫劇組，連向來戇直嘅黃德斌都忍唔住喺微博發火，令唔少人跌眼鏡。前晚黃德斌、莊思敏、糖妹同森美等喺將軍澳電視廣播城錄影《超級無敵獎門人終極篇》，黃德斌成為俾人玩嘅目標。</p><p>狂拍金枝衫
</p><p>玩超級無敵過過過時，黃德斌負責着冰衣，佢出盡力狂拍，主持曾志偉笑言：「你當呢件係金枝衫？」錢嘉樂笑埋一份：「諗吓之前你喺沙漠幾熱，𠵱家冰火五重天，如果喺砵蘭街好貴。」林曉峰又加把口：「男人一凍就縮，不如你就叫斌縮，又或者叫冰天斌。」</p><p>後來玩超級無敵勁勁勁時，嘉賓要邊打乒乓波邊講話題，一開波就講《金枝貳》角色名，黃德斌第一個就講雯女嘅角色如妃，認真搞笑！輪到第二個話題講商天娥有份演出嘅劇集，黃德斌甫開口又講娥姐同雯女合演嘅《師奶唔易做》（其實正確劇名係《師奶兵團》），娥姐明玩佢：「我冇做喎，嗰個係鄧萃雯！」志偉即笑黃德斌：「你做乜成日記住鄧萃雯？」<br>另一遊戲又問嘉賓有冇試過車中親熱，森美揶揄當日楊怡同羅仲謙同車：「我試過一次囉，係謙謙囉，啲人問我，我唔認㗎，不過我係有飲少少酒。」森美又取笑金剛：「我有個舊拍檔小儀，你着我舊鞋，大家係襟兄弟。」認真口不擇言。<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>