<html><header><meta charset="utf-8"><title>報告王：三星概念股　蓄勢待發 - 瑪姬兒</title></header><body><h1>報告王：三星概念股　蓄勢待發 - 瑪姬兒</h1><p>市場昨傳iPhone 5S將會喺9月底登場，雖然Apple吸引力大不如前，不過相信一班忠實「果迷」都會繼續捧場。<br>通常新機推出之前，市場都會炒番轉蘋果概念股，如富智康（2038）、瑞聲科技（2018）等。不過「機可以亂買，股就唔可以亂炒」，今時今日，Apple的皇者地位，一早就雙手奉送畀Samsung，就算要炒，都要炒三星概念股！<br>製造手機鏡頭的舜宇光學（2382），Samsung、聯想（992）、華為都係佢嘅大客。雖然大摩上星期三就話，市場競爭太大，舜宇產品售價跌得幾勁，利潤率想唔跌都難。報告一出，搞到舜宇由10元水平急速插水，仲要有超大成交配合，形成一支大陰燭，前日仲低見7.25元，短短幾日就唔見咗近三成！</p><p>瑞信上調舜宇評級</p><p>跌咗咁多，噚日瑞信即刻調升舜宇評級至「跑贏大市」，仲將目標由10.50元升至11.50元。估計舜宇下半年可以重拾強勁增長動力，主要受惠產品組合改善、Samsung 800萬像素手機鏡頭需求增加，以及零部件成本下跌。最緊要係，舜宇的生產技術已經遠遠拋離內地一眾競爭對手。<br>舜宇噚日裂口高開，曾經上番9元兼突破100日線（約8.87元），收8.63元，升近4%。如果今日收市可以企穩9元以上，轉勢訊號便正式確認，可撈底博反彈。</p><p>瑪姬兒</p></body></html>