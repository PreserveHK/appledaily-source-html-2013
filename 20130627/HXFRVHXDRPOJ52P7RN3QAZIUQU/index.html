<html><header><meta charset="utf-8"><title>中環在線：大快活唔玩眼淚搵阿澤拍廣告 - 李華華</title></header><body><h1>中環在線：大快活唔玩眼淚<br>搵阿澤拍廣告 - 李華華</h1><p>大家樂（341）搵股評人胡孟青賣廣告，仲用佢當年見到滙控（005）跌落33蚊而落淚做廣告橋，引來金魚缸一陣熱話。大快活（052）即刻做嘢，翻兜十年前合作過嘅杜汶澤做代言人。大快活主席羅開揚講明，睇中杜汶澤嘅開心形象，唔會玩流淚，明寸青姐同對手啦。<br></p><p>新廣告下月出街</p><p>羅開揚話，再搵阿澤代言，係鍾意佢形象夠青春、又開心、有活力，受年青人歡迎，「總之今次係『最緊要開心』，絕對唔會流眼淚嘅」，並預告新廣告下月出街。<br>佢承認，相隔十年，阿澤嘅代言費貴咗好多，但物有所值。對於阿澤經常喺網上月旦時事，相當敢言，個別經理人或電影公司好似唔多支持，羅開揚就話冇問題，強調「我哋唔係咁保守，大快活都走得好前㗎，夾晒我哋！」認真啱聽。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>