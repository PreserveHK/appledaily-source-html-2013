<html><header><meta charset="utf-8"><title>實力取勝：我跟歐洲股神 - 陳承龍</title></header><body><h1>實力取勝：我跟歐洲股神 - 陳承龍</h1><p>港股繼前日單日轉向後，昨日終於出現較似樣嘅反彈。老實講，呢吓唔知係咪真係見底，但可以肯定已嚴重超賣，加上好多股份已見值博率，博吓反彈無妨。<br>選股方面，都係宜選基金股，可博半年結粉飾櫥窗，又或者有跟4月下旬恒指反彈嘅股份，因為既然上次有力反彈，今次都有權跟，其中可留意華能新能源（958）。<br>不但上次跟足恒指反彈浪，仲跑贏大市，而且獲歐洲股神安東尼波頓主理嘅富達基金反覆增持，既然歐洲股神決定明年4月退休，估計臨退休前一定會整靚投資組合留個美好回憶，佢咁重鎚買華能新能源，分分鐘呢隻係告別舞台代表作。<br>睇番上次恒指反彈表現，由4月18日低位21423起步，升至5月20日高位23512，幅度有9.8%；同期華能新能源跑贏恒指，由4月18日收市價2.43元，而5月20日最高見過2.97元，累積升幅達22.2%。</p><p>華能新能源上望3.06元</p><p>隨後恒指反覆回落，但華能新能源仍能向高位進發，最高見過3.02元，可想而知佢有幾強。若以佢前日低位2.51元作為今次反彈嘅起步位，同樣升22%計，上望目標3.06元，剛好破咗上次個高位。<br>照計要突破上次個高位真係唔係好難，因為冇乜蟹貨！華能新能源昨收2.68元，仲要已經除淨咗約2仙息，加埋上去，其實昨日係收2.70元，離上次高位3.02元，只係相差一成鬆啲，如果基金呢兩日要粉飾櫥窗，呢隻最啱佢哋，冇乜蟹貨掃兩嘢就搞掂，而且一破頂就海闊天空，絕對有利佢哋谷靚個投資組合。<br>華能新能源咁受基金歡迎梗係有原因，首季業績已靚爆鏡，發電量大升65%，估計全年業績應該唔錯，好似花旗早前對佢嘅盈測，今、明兩年嘅現價市盈率只係15.5倍同12.8倍，咁穩定嘅增長前景，難怪富達上月底又增持超過350萬股至持股比例11.01%，而增持平均價更高過現價，達2.84元，所以現水平追入有着數。</p><p>陳承龍<br>本欄逢周四刊登</p></body></html>