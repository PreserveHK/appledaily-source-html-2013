<html><header><meta charset="utf-8"><title>中環在線：小小超認錯！「仲喺學習過程之中」 - 李華華</title></header><body><h1>中環在線：小小超認錯！<br>「仲喺學習過程之中」 - 李華華</h1><p>電盈（008）主席李澤楷（小小超）近年極少做專訪，《彭博商周》中文版噚日推出創刊號，搵到小小超做獨家專訪，中環人見到呢個封面，喺好奇心驅使下，唔買都攞嚟睇吓啦。可惜，小小超冇喺裏面爆料，只承認呢十幾年犯嘅錯誤「太多了，太多了」但冇細述。<br>六版紙、字海一般嘅訪問，涉及問題雖多，但小小超嘅答案只屬蜻蜓點水，好似佢話犯過好多錯誤，但冇講明係乜，只係話仲喺學習過程之中。<br></p><p>做咗爸爸　關心可持續性
</p><p>比較特別，係佢講咗幾句關於做爸爸嘅感受，大家都知藝人梁洛施幫佢生咗三個小朋友。佢話，成為爸爸後，帶畀佢最大嘅改變係對可持續性嘅理解，好似係員工嘅sustainability、客戶嘅sustainability。<br>咁小小超同阿爸，即超人李嘉誠嘅關係又係點呢？小小超就話「這個我們下次再聊吧。」其實唔講都估到些少，舊年超人正式講分身家意願，上市王國畀大仔李澤鉅，另外全力支持小小超發展自己生意，仲係冇條件支持嗰種，今年三月，超人就笑晒咁透露，已經畀咗100億元小小超，直情錫晒咁款。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>