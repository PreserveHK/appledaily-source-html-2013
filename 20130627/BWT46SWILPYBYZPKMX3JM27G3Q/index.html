<html><header><meta charset="utf-8"><title>1967學聯報 - 左丁山</title></header><body><h1>1967學聯報 - 左丁山</h1><p>今年中大慶祝五十周年金禧，會有校史展覽，有關單位最近發電郵俾早期校友，呼籲捐出中大早年學生生活圖片、資料，看看是否可作展覽之用。一位比較知名嘅校友收到訊息之後，試吓在家中舊物找尋，點知除咗一張畢業相之外，乜都搵唔到，佢老婆係佢同班同學噃，忍唔住提醒佢：「你追我嗰陣，相機都冇個，從冇同我影相，依家邊度有校園生活照片呀！」校友諗咗一陣，不禁啞然失笑，當年確實係窮學生，每日奔跑在課堂、學生會與補習之間，邊度有錢有時間去買相機拍照呀，那似得今天的大學生，人人揸住架iPhone或三星，一日到晚係咁影相。<br>不過在舊物之中，居然搵到舊嘅學聯報、中大學生報、新亞學生報，崇基學生報與聯合學生報，佢拿俾左丁山睇吓，份學聯報日期係1967年11月14日，英文版有香港大學時事委員會一篇報道，講一個港大論壇，題目係"Hong Kong - Its Future"，講者有文學院二年級生科大衛（現中大歷史系講座教授），革新會委員Terence Cheung、「遠東經濟評論」總編輯戴維斯，港督戴麟趾之代表，副布政司姬達出席論壇旁聽。革新會位張先生指政府不聽民意，要求立法局有民選議員，承認中文為法定語言，戴維斯指責香港學生過份注重物質，不重思考，科大衛卻指"We do not even have a country to fight for, or a piece of soil to call our own"。46年之後香港有「本土派」出現，科大衛之言，值得細味。<br>呢份學聯報亦有報導港大學生楊永強（前衛食局局長）會競選港大學生會會長；第一屆大學四角辯論賽（新亞聯合崇基港大）在港大佐敦紀念圖書館舉行，盛況空前，座無虛席，港大辯論學會主席甘慶林（現長江基建集團董事總經理）話辯論比賽可促進四間學院友誼，打破隔膜，港大辯論隊人強馬壯，有主辯吳靄儀，三位評判（容宜燕、周澤雄、李援華）盛讚吳同學係學界罕見卓越辯士，有若受過良好訓練嘅大律師。其他兩位還有何文匯、許鞍華，擊敗崇基之後與聯合爭冠軍，但聯合贏咗噃，聯合隊內有馮祿德、陸鴻基、禤福輝，可見呢三位男同學幾咁厲害！</p></body></html>