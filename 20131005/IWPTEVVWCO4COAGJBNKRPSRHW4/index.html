<html><header><meta charset="utf-8"><title>nVIDIA Shield實測　WiFi睇4k片　爽</title></header><body><h1>nVIDIA Shield實測　WiFi睇4k片　爽</h1><p>日前正式開賣的nVIDIA Shield，除咗有笑爆Gamer嘅XBOX手掣造型，大家未必估到，佢最強原來係利用WiFi串流PC同大電視，既可喪煲腦界大作，更可直播4K電影，極盡惡搞PS「Remote Play」和Apple「AirPlay」兩大功能，齋當佢遊戲機，嘥咗！<br><br>記者：陳國輝<br><br>攝影：潘志恆<br><br>模特兒：Cherry@Unique</p><p>打PC Games唔窒</p><p>照計大家都聽過，早前PS Vita已經支援Remote Play串流，簡單講，即係將你手上部PS Vita，同步連線至屋企的PS3遊戲，去到邊就打到邊！聽落當然吸引，但係點解咁耐都Hit唔起呢？話說曾經有Gamer試過，原來畫面經壓縮處理後，再傳送至手提遊戲機，畫面就會起晒格，而且動作仲會有Delay，若果網絡傳輸速度再慢些少，基本畫質係無可能接受！</p><p>至於Shield的PC串流技術，其實只算抄一半，佢既可連接Windows電腦，直接開PC Games玩，同時，亦可保留遊戲畫質的細緻度。現場試玩第一身射擊遊戲《Borderlands 2》，經PC傳送到手提機的效果，除受制於Shield的720p畫質外，基本上過程相當流暢，聲畫亦唔覺得有Delay。惟一要彈，係佢採用WiFi連線，無線範圍只限於屋內，拎唔到出街玩。</p><p>4K影片隔空播</p><p>除咗打機，咪以為Shield便一無是處！拎到返屋企，佢仲可以變身做電影播放器，欣賞的當然唔係5吋小芒，而係透過無線技術，直駁大電視睇高清影片。<br>提到有關功能，玩法最User Friendly，我覺得係Apple Airplay技術！按個掣，唔使幾秒直出大電視，而且畫面近乎無Delay，睇戲、一般操作都咁方便，也難怪Shield要向佢偷師。</p><p>至於呢部手提機則內置一項Miracast功能，佢同PC串流剛好相反，玩法係以無線方式，將手提機畫面直接投射落大電視，長按開關掣便可即時點選，簡單快捷；仲試播《Iron  Man 3》於爆炸客機救人一幕，講畫質，無得彈，事關Shield支援最高格式達4K，比起1080p清晰幾倍，但流暢度就唔多穩定，示範當日更發生過幾次窒格，幸好唔算嚴重，整體感覺尚算幾爽。</p><p>Profile</p><p>處理器：nVIDIA Tegra四核心<br>記憶體：2GB<br>屏幕：5吋、1,280×720<br>端子：Mini HDMI、3.5mm耳筒、Micro-USB 2.0、microSD記憶卡<br>體積：158× 135× 57mm<br>重量：579g<br>查詢：日聲電腦（2728 2109）</p><p>Gamer企硬：諗過先買</p><p>阿恆：玩Touch Game超笨</p><p>我愛玩的Android遊戲，大部份係直度顯示兼要Touch Screen；夾硬裝落一部有手掣的遊戲機，仲要打側來玩，實在有點笨。</p><p>Roy：價錢稍貴諗過先</p><p>我鍾意佢支援PC串流，夜晚熄晒燈打機，都唔驚影響屋企人；價錢方面，PSV賣緊$1,680，而Shield貴咗近千銀！</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24 <br></p></body></html>