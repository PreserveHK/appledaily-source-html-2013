<html><header><meta charset="utf-8"><title>隔牆有耳：社區驗毒被質疑藥石亂投禁毒委員會主席讚：執法門檻夠高</title></header><body><h1>隔牆有耳：社區驗毒被質疑藥石亂投<br>禁毒委員會主席讚：執法門檻夠高</h1><p>【隔牆對論】<br>禁毒常務委員會正就前稱社區驗毒的「驗毒助康復計劃」諮詢公眾四個月。計劃引起警權膨脹及資源錯放等爭議，委員會主席石丹理指計劃對症下藥，讓警方及早識別吸毒者，以協助戒毒代替檢控，強調執法門檻夠高；青年聯社召集人江貴生則狠批，驗毒計劃只是官員政績工程，沒有解決年輕人吸毒的核心原因，反令社福界的輔導效果事倍功半。　<br>記者：馬志剛　陳凱迎</p><p>記：《蘋果》記者   <br>石：禁毒常務委員會主席石丹理</p><p>禁毒常務委員會建議，在「驗毒助康復計劃」下，執法人員可在日常執法行動中，找出吸毒者，將之轉介社工，接受適當輔導及參加戒毒計劃。石丹理認為，建議的執法門檻已相當高，執法人員只有在某人附近發現懷疑毒品，並且當事人的身體狀況、行為及隨身物品，顯示該人可能剛吸毒，才可啟動相關驗毒測試。初犯者會以轉介輔導戒毒代替檢控。<br>記：委員會認為推行計劃有何理據？ <br>石：本地吸毒嘅人數係下跌咗，但毒齡中位數由08年嘅1.9年，延長到今年上半年嘅4.6年，吸毒時間越長，對身體危害越大，例如K仔（即氯胺酮）食得耐咗，個膀胱會由原來好似個氣球咁變咗個籃球，冇晒彈性，到時先戒就太遲，我哋𠵱家係要同時間競賽。<br>記：推行計劃是否解決吸毒及濫藥問題的唯一方法？<br>石：現存嘅法例有漏洞，吸食毒品係好嚴重嘅罪行，但要證明一個人有吸毒好難，𠵱家就算喺個年輕人旁邊發現包毒品，警方都冇權要佢驗毒。但計劃可以提供一個額外機制，令警方可以透過計劃及早搵吸毒者出嚟，用戒毒畀佢哋多一個機會，唔係話一定要拉佢哋。<br>記：如何證明現時建議的執法門檻已定得夠高？<br>石：比較新加坡同瑞典，兩個國家都係執法人員有合理懷疑，就可要求被懷疑者提供樣本驗毒，唔一定要附近有發現毒品，我哋已經為咗減少市民擔憂，畀佢哋加多一個條件。<br>記：如初犯者可獲戒毒機會，代替檢控，對象應否包括成人？ <br>石：我個人支持最寬容嘅方案，即係不限年齡，所有人初犯都可自願接受戒毒，再犯就要強制戒毒，都係唔得先要檢控。檢控方案唔可以定得太緊，數字反映𠵱家好多吸毒人士都係20幾歲，要考慮埋呢類人，加上如果你畫條線，淨係放生18歲以下嘅人，好難確保佢哋唔會濫用呢份仁慈，趕喺成年前點都要試一次（吸毒）。</p><p>計劃一旦落實，警方有權要求符合上述兩項條件的可疑人士，由曾接受訓練的警員進行初步測試，不能通過測試者會被強制帶返有特定設施的警署或醫院，提供尿液樣本進行驗毒。<br>記：今次計劃的諮詢由禁毒常務委員會推動，是否擔心倘由保安局或警方推動，社會反響更大?<br>石：我認同香港現時嘅政治氣候好難預計，由委員會推動，係唔想個計劃一開始就畀市民嘅憂慮一棍扑死佢。我哋明白唔可以硬推，所以先致有諮詢，稍後亦有民調，用客觀數字證明市民係支持。當然意見唔可能係百分百支持，但社會大眾要明白，民主就係少數服從多數。<br>記：市民與警方之間信任越來越低，推行計劃時如何確保警權不會膨脹，或淪為檢控工具?　<br>石：警權永遠都可能被濫用，但睇番毒駕推行以來，一宗投訴都收唔到。大家唔應該將禁毒同遊行、示威混為一談，如果警方要喺遊行時拉你，用《公安條例》就得，反而要話你懷疑吸毒舉證仲難。我亦唔相信，香港警察嘅質素會低到去插贓嫁禍，如果係嘅，個社會一定唔能夠接受。<br>記：另設獨立上訴機制，監察警權及驗毒程序，可否減少公眾疑慮?<br>石：司法系統本身都有上訴機制，有人認為警方執法期間有被唔公平對待，或唔同意驗毒嘅結果，可以到法庭上訴，亦可以要求攞番做測試時嘅錄影。<br>藥物濫用資料中央檔案室數字顯示，自己或朋友家中、卡拉OK及公園為最常見的吸毒地點。社區驗毒諮詢文件提出，有意見認為上述計劃應明確於指定地點進行，但委員會擔心這會令吸毒人士避開相關地點，社福界也憂慮計劃會令吸毒者躲在家中，越來越隱蔽。<br>記：會否局限在指定地點才能啟動計劃？為甚麼?<br>石：局限地點有困難，法律上好難釐清乜嘢叫公共場所或私人會所，理論上警員喺街上發現有個女仔暈吓暈吓，喺佢附近亦發現毒品，都可以啟動相關測試。<br>記：青年人或因此留在家中吸毒，導致吸毒問題越來越隱藏，計劃豈不適得其反？<br>石：首次吸毒永遠冇獨行俠，大多數年輕人都係同朋友出去玩時第一次接觸毒品。就算之後匿喺屋企（吸毒），父母知道𠵱家個計劃係畀仔女有改過機會，相信舉報機會亦會增加。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>