<html><header><meta charset="utf-8"><title>業主話趕又唔趕　堅守舊舖老錶行</title></header><body><h1>業主話趕又唔趕　堅守舊舖老錶行</h1><p>手錶，機芯定貴賤；做人，心地見高低。阿張在西營盤經營鐘錶舖，服務街坊近30年，作風半送半賣，深得客人愛戴。「以前嚟香港搵食，呢啲叫爛棉襖，即係學門手藝，餓你唔死咁解。」業主今年農曆新年通知他，舖子或要賣，希望提前在約滿前收舖，阿張爽快說好。夏去秋來，賣舖沒下文，結業的紙條仍掛在舖前。</p><p>「下年四月約滿，到時再睇吓點，可能去做看更，哈哈哈。」看破得失，只因吃過苦。<br>記者：程詩敏　攝影：馮就康　江俊豪</p><p>「我俾過阿媽隻梅花嘜上鍊錶佢整，丟低幾十年，佢都整得好，所以好信呢個師傅。」羅先生從前是薄扶林街坊，現居大埔，修理手錶他只會找阿張，「隻錶係當年媽媽第一隻買嘅名牌錶，今時今日，梗係唔係咩靚嘢，但對佢嚟講好有意義。」阿張修過不少古董錶，他會拆開機芯，逐塊零件清理鏽漬，清潔錶面，換錶帶，細心如待自己的寶物。「整好啲客梗係開心，整唔到佢都保存喺度，唔掉，以前啲人好有感情。依家都有，少啲囉。」</p><p>貌似阿燦（廖偉雄）的阿張，人生不像阿燦般大起大落，只憑手藝和老實的性格做小生意。20出頭在樓梯口跟師傅，曾任職錶行維修部，86年在薄扶林道開舖，還兼做補鞋和鎖匙。「學多門手藝搵多少少嘛，今時今日唔得啦，啲手作嘢已經過時。」熟客羅先生卻不認同「香港做生意好多時是財團壟斷，手錶維修一定有需求，但好難去小本經營。不過有呢啲舖存在一日，我都會幫襯。」</p><p>阿張的舖頭生意不算多，都是換電、補鞋踭的鎖碎事，有時甚至不收錢，「有時冇得計算，你對人好，人家對你好；做生意，最緊要一個信字。」業主隨時賣出舖位，阿張前路茫茫，「佢唔係逼我走，係同我傾啫。」簡單的心境，活得反而開心，「有兩餐飯食就算㗎啦，我哋要求好低，啲客人開心，自己又有工做就好了。」<br><br>愛地球 齊齊Go Green： http://green.appledaily.com/ </p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24 </p></body></html>