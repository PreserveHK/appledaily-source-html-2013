<html><header><meta charset="utf-8"><title>隔牆有耳：社區驗毒被質疑藥石亂投青年聯社召集人彈：只是政績工程</title></header><body><h1>隔牆有耳：社區驗毒被質疑藥石亂投<br>青年聯社召集人彈：只是政績工程</h1><p>【隔牆對論】<br><br>記：《蘋果》記者   <br>江：青年聯社召集人江貴生</p><p>上屆政府2009年於大埔區試行校園自願驗毒計劃，欲再推向全港校園，最終不了了之。四年過去，吸毒呈報人數有所下降，但隱蔽吸毒轉趨嚴重，隱蔽毒齡數年間急增逾倍，現屆政府近期重提賦權執法人員要求吸毒者接受驗毒的建議。江貴生認為，濫藥問題解決之道並不在強勢阻嚇，而在協助濫藥青年消除吸毒的動機，從核心着手變革。<br>記：隱蔽吸毒毒齡創新高，政府重提驗毒計劃擴展至社區，你認為理據足夠嗎？強制驗毒是否良方？<br>江：感覺只係沿用校園驗毒計劃嘅理據，將校園吸毒問題延續至職業青年，只係新瓶舊酒，分別唔係好大。整體嚟講校園吸毒數字係跌咗，但唔等於同校園驗毒計劃有關係。強制驗毒只係喺留案底之前，再多一次用證據嚟阻嚇吸毒者。<br>記：為何阻嚇不是辦法？<br>江：驗毒係政府想走捷徑，但解決濫藥問題真係冇捷徑。濫藥係結構性問題，政府做咁多宣傳，後生仔依然濫藥，你估佢哋唔知吸毒有乜嘢害處？一定有其他原因促使佢哋繼續濫藥，呢個先係問題核心，今次畀你捉到係「斷正咗，唔好彩」，令其他輔導效果只會事倍功半。<br>如果問題一日唔解決，就算佢哋唔再吸毒，挫敗感仍然會驅使佢哋去酗酒，或者用其他途徑去發洩。<br>記：即是你認為驗毒計劃無效？那麼怎樣做才能有效根治濫藥問題？<br>江：成個驗毒計劃根本唔應該做。繼續藥石亂投，將資源擺喺錯嘅地方，繼續將吸毒污名化、妖魔化，只會令吸毒者真心戒毒、作出改變嘅誘因越嚟越低。其實政府應該令香港重新適合「人」去居住，令年輕人可以有成功感，有屋住、有樓上、有好嘅生活，唔需要再靠毒品去逃避，循循善誘放棄濫藥。<br>政府應該增撥資源畀社福界去誘導佢哋。據知當時有濫藥輔導中心半年已做夠一年數，即係仍有龐大需求，投放落濫藥輔導服務嘅資源有進步空間。</p><p>計劃賦權警方強制符合條件的懷疑吸毒人士接受驗毒測試，民間團體質疑，強行將懷疑吸毒者帶返警署牽涉人權問題，擔心警權會因此膨脹，計劃會淪為警方選擇性執法時的檢控工具，又質疑文件沒有詳述社工及醫護將如何具體支援。<br>記：為何政府要找捷徑解決？是否有政治考慮？<br>江：開輔導中心成本高，一年運作每間要幾百萬，亦唔能夠立竿見影；強制驗毒成本就相對低好多，亦可以更快將濫藥率推低。減少吸毒人口、做靚盤數係其一，政績工程先係最大原因。同曾蔭權當年推校園驗毒一樣，青年政策一定多人支持，梁振英𠵱家俾人鬧到狗血淋頭咁，急需政績話畀人聽做到嘢，就攞年輕人嚟開刀，重施曾蔭權當年故技，我覺得係咁。<br>記：諮詢建議賦予警方強制要求懷疑吸毒者接受驗毒的權力，警權會否過度膨脹？<br>江：近年警隊執法寬緊度同埋部份人員操守參差，市民對警權質疑基本上冇得避，總有人擔心「老屈老砌」，或者示威者亢奮叫口號，警察就聲稱懷疑你吸毒挾你走，市民同警察之間信任好低。<br>係咪一定要靠警察做？校園驗毒嗰時仲有老師、社工喺現場睇住被驗學生情緒狀況，今次直接畀警察做，被驗者或者屋企人情緒好易崩潰，即使佢真係冇吸毒，要勞動警察已經好容易破壞家人之間嘅信任。呢次計劃設定其實好粗疏。<br>除警權問題外，社會亦認為委員會只建議不足18歲的當事人，要在家長、社工或律師等第三者在場監察進行驗毒，對其他年齡群組並不公平。<br>記：指定地點、獲指定職級以上人員授權的警察，才可執行驗毒權力，能否增強公眾信心？<br>江：指定地點即係話畀你知邊度唔可以吸毒，（吸毒者）自然會去第二度，更加地下化，條界線一定會再放寬，逐漸模糊。指定職級更唔關事，警察係一個整體，唔會提高公眾信任程度。<br>記：只建議收集18歲以下人士身體樣本才可有第三者在場，做法是否公平？<br>江：落口供都有權搵律師陪同，點解只限未成年人可以有第三者在場？成年人被驗時，可能俾人做咗手腳都唔知，好冇保障，當然對佢唔公平。<br><br>mailto:pf_lee@appledaily.com</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24  </p></body></html>