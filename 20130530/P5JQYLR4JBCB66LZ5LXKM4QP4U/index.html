<html><header><meta charset="utf-8"><title>樂香園：三千億搞物流的啟示 - 海迪</title></header><body><h1>樂香園：三千億搞物流的啟示 - 海迪</h1><p>阿里巴巴肯定係ibanker未來幾年的夢想目標，有人估過，如果佢用facebook估值整體上市，市值可高達7,800億元；保守啲，4,000、5,000億元都應該走唔甩。呢間公司的網購，是以「包租公」的營運方式，只透過收取零售商服務費，唔使坐貨，唔使起貨倉，成功短時間內賺大錢。04年淘寶網開咗一年就KO咗eBay的中國業務，B2C的天貓亦已佔去年內地網上交易額的一半。業務如日方中之際，阿里日前卻宣佈投資3,000億元搞物流，有冇啟示？<br>有分析員覺得，網絡科技的高速發展，最終會淘汰世界上大部份「中間人」，消費者可直接向商家買入心頭好，阿里如只做平台，前路不可能一帆風順。𠵱家市場競爭非常激烈，京東商城狂起貨倉，蘇寧亦有龐大實體店網路支持，長遠他們在價格上會更有競爭力。現時整個行業在物流方面都投資不足，未來肯定會蠶食阿里目前約30%的經營利潤率。以馬雲往績，你估佢最後會唔會賣平貨益你？<br>阿里近年四出收購，又搞cloud業務，又買mobile payment公司，連微博都入股，要鞏固內地王者地位的迹象顯而易見。日後會否進軍國際、喺海外起貨倉，向全球競爭對手eBay和亞馬遜正面交鋒？呢啲問題，到阿里上市時，大家都應該留意。<br><br>海迪</p></body></html>