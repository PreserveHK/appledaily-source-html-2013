<html><header><meta charset="utf-8"><title>實力取勝：先思行+PSY=$1.06 - 陳承龍</title></header><body><h1>實力取勝：<br>先思行+PSY=$1.06 - 陳承龍</h1><p>雖然昨日恒指大跌369點，不過二三線股表現唔太差，好似小弟喺《蘋果》第一隻介紹嘅奇峰國際（1228），就逆市升8.33%，據聯交所股權變動資料顯示，原來央企中國船舶工業集團最新持有奇峰約5.5億股，中船之前同奇峰只有合作關係，𠵱家變做股東，睇法即刻唔同晒！奇峰可以再睇高一線。<br>繼續關注奇峰之餘，小弟認為昨日逆市升6.25%嘅先思行（595）都可以睇實。雖然佢現價只係0.68元，但假假哋都係基金股，OZ Management揸住9%，而OZ嘅每股成本價都要1蚊，仲揸咗成三年，都算係長情。不過，最關鍵都係公司業務有望重新納入增長期，因為佢已經退出咗前景未明嘅LED業務，而自家品牌SOUL嘅耳機產品開始紅起嚟，最近仲搵埋由韓國紅到全球嘅「江南大叔」歌手PSY（朴載相）做全球代言人。</p><p>主打品牌耳機大熱</p><p>當然，小弟唔會咁天真話有PSY代言先思行股價就會升，始終係睇數據，截至舊年9月，先思行中期營業額下跌29.5%至13.2億元，盈利就大升4.6倍至1,605萬元。營業額下跌主要係宏觀經濟放慢，但毛利率仍升1個百分點至8.2%。業務分類方面，消費類電子產品營業額增14.24%至1.57億元，當中最主要就係銷售SOUL耳機。由此可見，佢哋嘅品牌耳機已經紅咗，𠵱家再加埋PSY催谷，應該更加掂！<br>同先思行業務最類同嘅應該係富士高（927），大家都係做耳機，不過估值就有好大分別，富士高𠵱家市賬率2.14倍，但先思行就只得0.64倍。當然，先思行有咁嘅折讓，都係怪佢之前踩隻腳去搞LED業務，不過，佢今年3月已經將呢part業務賣出。<br>仲有喎，原來佢嘅半導體分銷業務，主要客戶係三星電子，產品包括記憶同非記億半導體及其他電子元件，呢期三星個勢咁勁，先思行應該都可以抽吓水！長話短說，一於中線目標價博佢上返1倍市賬率，即1.06元！</p><p>陳承龍<br>本欄逢周四刊登</p></body></html>