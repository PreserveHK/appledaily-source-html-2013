<html><header><meta charset="utf-8"><title>中環在線：<br>唔做Mr. Cool　劉鳴煒笑畀你睇</title></header><body><h1>中環在線：<br>唔做Mr. Cool　劉鳴煒笑畀你睇</h1><p>華置（127）主席劉鑾雄乖仔劉鳴煒出名係Mr. Cool，平日多數木無表情，噚日佢以智經研究副主席身份主持記者會，保持一貫禮貌之外，竟然仲全程笑容燦爛。原來佢係識得笑嘅！<br>劉鳴煒上周缺席華置股東會，智經噚日發表商界扶貧研究報告，記者會完咗佢都冇即閃，繼續同記者傾偈。就算提到佔中，佢都冇支吾以對，話撐雙普選，只係驚佔中會阻塞交通，又暗示中央唔會認同呢個做法。<br>至於呢個商界扶貧報告，其中一個建議「由商界領袖開班教授社交禮儀」就引起唔少網民討論，覺得有啲怪。呢個建議其實係想搵商界領袖做青少年嘅人生導師，教佢哋待人接物，幾有意思；報告又建議企業提供多啲就業機會，或撥出空間平租畀創業人士。</p></body></html>