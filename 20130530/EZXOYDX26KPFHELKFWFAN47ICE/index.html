<html><header><meta charset="utf-8"><title>中環在線：<br>富力朱榮斌　跳槽碧桂園揸莊 - 李華華</title></header><body><h1>中環在線：<br>富力朱榮斌　跳槽碧桂園揸莊 - 李華華</h1><p>碧桂園（2007）噚日宣佈，挖走富力（2777）前副總裁朱榮斌，做聯席總裁兼執董，同時委任多三個執董同兩個非執董，董事局即時增至21人，睇怕以後開會要搵間大啲嘅房。<br>朱榮斌最早喺中國海外集團工作，2008年富力因銷售下滑，重金挖佢過檔，喺內地地產業界哄動一時。<br>朱總過檔碧桂園前，係富力副總裁兼華南地區總經理，雖然去到碧桂園未坐正，只係聯席總裁，總裁仍是莫斌，但公司無端端加個聯席總裁，似有玄機。<br>碧桂園最新年報顯示，董事人工支出差唔多2,500萬（人仔．下同），唔計主席楊國強，莫斌全年袋255萬，家陣加埋朱總同另外五位新董事，今年董事人工開支隨時突破3,000萬，朱總真係要努力獻計賣樓先得喇。</p></body></html>