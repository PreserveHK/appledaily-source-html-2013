<html><header><meta charset="utf-8"><title>金手指：一注獨贏譚木匠 - 孫柏文</title></header><body><h1>金手指：一注獨贏譚木匠 - 孫柏文</h1><p>孫柏文對上三個禮拜，去咗閉關練功，update資料庫。喺呢個資料庫嘅公司，隻隻營運都好，不過有啲嫌貴所以冇叫大家買。當然，如果咁做就會有啲股票永遠都冇得推介。<br>喺我資料庫中，最經典一隻就係騰訊（700），呢隻從未見過佢喺抵買價。就係咁，今日我就叫大家「一注獨贏譚木匠（837）」！<br>兩日前講過佢哋係做木嘅變靚產品，主力木造梳。咁我講完之後，有個已專被新娘嘜住set頭嘅stylist朋友同我話，譚木匠嘅梳係用實木做。比起塑膠做嘅梳，同頭髮嘅磨擦力小，斷髮機會大減，又冇靜電，set頭個控制會比塑膠梳快而準。而啲cheap木做嘅梳，木質纖維冇實木咁密集，所以分分鐘出現木刺留喺頭髮裏面，磨擦力亦大。<br>個stylist朋友仲話，就係因為實木，譚木匠啲梳賣到兩百幾蚊把咁貴，都有人買。佢話呢啲梳嘅質料，係師傅畀徒弟、亞媽傳畀個女咁襟用。<br>譚木匠由上市至今都係一個勢咁升，除今年初上到近6蚊時買，一路都係有買貴冇買錯。<br>佢09年上市時以20幾倍市盈率上市，用08年業績計，利潤升咗5倍。你話用金融海嘯業績計唔公平，用07年業績計都有3倍。股價用上市首日收市價計，至今升幅冇1倍，所以市盈率落到9倍。咁仲因為佢哋每賺1蚊派5毫，今年股息已5厘幾。剩係舊年至今盈利都升三成。</p><p>做實業　盈利水份少</p><p>呢間公司已經冇債，現金達3.3億人民幣，即以噚日5.5元收市價計，每股現金值1.67元。因為毛利率高，佢哋現金增長速度快，又因為係實業賣實物，盈利唔似銀行同地產股啲水份盈利。<br>我睇佢最少升到市盈率12倍，今年盈利保守估計升15%，即PEG低過1，就會計出我個12個月目標價8.8元，比噚日收市價高六成。</p><p>孫柏文<br>獨立股評人<br> http://facebook.com/shuen <br>本欄逢周二、四刊出</p></body></html>