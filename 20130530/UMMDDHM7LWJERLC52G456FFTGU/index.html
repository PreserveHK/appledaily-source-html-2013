<html><header><meta charset="utf-8"><title>異動空間：賽晶炒上有玄機 - 魏力</title></header><body><h1>異動空間：賽晶炒上有玄機 - 魏力</h1><p>市跌原因次次不同，但規律有迹可尋。每次跌浪開始前，強勢股總是率先被洗倉，原因好簡單，多數人食糊計數，都係先揀賬面利潤最豐厚的股份。指數跌咗一浸後，覺得抵買的人會入場，造就指數反彈。如今指數再插，首當其衝一定是指數成份股，持有二三線股的戰友，反而不用太擔心。<br>美國經濟數據理想，反映穩步復蘇，資金沽債買股，刺激債息飆升至1年高位，市場解讀為聯儲局會加快退市，逐步減少買債，加上日圓午市抽升，個市自然散晒。去年6月以來的上升軌現處21800水平，只要唔跌穿就問題不大。<br>半新股及細價股昨日表現活躍，明顯不受跌市影響，值得留意。賽晶電力電子（580）前晚公佈，向主要股東及董事授出1,785萬股購股權，行使價0.68元，較上日收市溢價7.9%；為期6年，可於授權日期1年後行使。管理層最熟知公司狀況，敢發購股權，證明業績將見底反彈，行使價亦可被視為股價安全水平。<br>再睇業績，去年上半年蝕297萬人仔，下半年已轉賺逾300萬，今年盈利應可重拾升軌，何況電力及電網股相繼炒上，反映行業處於上升周期，賽晶可望受惠，戰友可於7毫附近吸納，先以1蚊作目標。<br><br>魏力<br> http://www.facebook.com/2012jason <br>本欄逢周一、二、四、五刊出</p></body></html>