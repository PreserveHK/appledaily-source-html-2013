<html><header><meta charset="utf-8"><title>張震遠的中間人 - 左丁山</title></header><body><h1>張震遠的中間人 - 左丁山</h1><p>C君與你在社交場合見過兩三次面，叫做彼此認識，你知佢係邊個，佢知你係金主。突然之間，你位老友B君同你講：「喂，救吓急，借八百萬俾C君，一個月期，有期票抵押」，你借唔借呀，普通人怕且連八萬元都嗤之以鼻，但C君係張震遠，B君不知是誰（只有你知），你突然就立即轉賬過戶（入支票都嫌遲）八百萬元交俾張震遠係大股東嘅公司（商交所），而且講明不收利息。<br>你咁好人，係唔係施恩勿望報呢？還是埋下一條伏綫，學習姜太公釣魚呀？是但一個答案，都會產生不同詮釋，令人疑惑。而且主要關鍵在乎邊個係B君，B君做中間人，有何得益，有何目的？有冇得到任何好處，物質上的或非物質上的？講代價如涉及銀紙，有數得計，不算高昂，但最怕如中文所講：「欠我一個人情」，或英文所講：You owe me one，咁就可大可小，借人情債，借金錢債，始終有日要還，故此商交所事件最令人疑惑之處，就係呢點。詹培忠咁大方闊佬借八百萬元俾商交所，係透個一位朋友吖嘛，詹培忠點解要咁俾面呢位朋友？還人情債還是甚麼，記者每次見到詹大哥呢位lender of last resort（對張震遠及商交所而言），不妨問一問。<br>之不過，事情發展得太快，左丁山想話打聽吓啫，已見到五月二十六日星期日《蘋果》頭版報道賴焯群（Arthur Lai）與其兄長賴焯藩（Raymond Lai）就係上述舉例嘅B君。哦，假設這是真的，即賴氏兄弟代張震遠向詹培忠求助八百萬元，對張先生嚟講，對政府嚟講：That's bad news！<br>張震遠之商交所事件，愈揭愈怪誕，三位內地人膽敢持虛假渣打、滙豐銀行文件來港，銀碼高達幾億美元，想話騙邊個？張自稱自己亦是受害人，當然係笑話，一位受過高等教育、位高權重嘅人物會受呢啲幼稚園級數騙術蒙蔽？左丁山初入銀行做見習生之時，師傅已經教路啦！</p></body></html>