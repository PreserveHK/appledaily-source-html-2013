<html><header><meta charset="utf-8"><title>女神tea time：卓悅輸人又輸陣 - Fifi</title></header><body><h1>女神tea time：卓悅輸人又輸陣 - Fifi</h1><p>自從財經專欄於網頁同app加入配相後，㩒入專欄動力大增。所以話「有圖有市場」，app整體包裝真係好重要。有邊個夠膽講買嘢從來唔理包裝？好簡單，莎莎（178）同卓悅（653）都係賣化妝品，但前者全年盈利增長，後者就倒退，相信原因之一係卓悅輸包裝。<br>唔少人行入卓悅，都試過呢頭側身攝入貨架，嗰頭就撞到人甚至整冧啲貨。卓悅輸裝修、輸空間，就算原本想買嘢，見舖面咁亂都寧願行過隔籬莎莎。<br>講完舖，再講人。菲菲同友人都發現，卓悅售貨員質素普遍較差。着得制服就算係代言人，但佢哋大部份人個妝都同舖面一樣──亂咁嚟，推銷時又點會有說服力？而且講多兩句，你就知佢哋唔多識化妝護膚。相反，莎莎售貨員就相對地專業。<br>賣化妝品包裝要靚呢個道理，連威高（1173）都明白，旗下Colourmix近年形象似乎有改善，冇以前咁似散貨場。不過一句講晒，卓悅同Colourmix都仲有好大進步空間。<br><br>Fifi<br>本欄逢周二、四刊出</p></body></html>