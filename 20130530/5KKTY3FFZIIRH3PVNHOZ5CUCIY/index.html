<html><header><meta charset="utf-8"><title>報告王：國藥走勢差　早沽早着 - 瑪姬兒</title></header><body><h1>報告王：<br>國藥走勢差　早沽早着 - 瑪姬兒</h1><p>本欄今個月初先寫過國藥控股（1099），當時瑞信雖將目標價由30蚊微降至28蚊，但繼續睇好國藥會跑贏大市。</p><p>大摩睇升叫入貨</p><p>事實上，國藥當時已經跌到得番23蚊，仲失守牛熊線，走勢「弱過藥煲」，本欄認為就算反彈都只係曇花一現，下一站廿蚊見。過去一個月，國藥繼續向下碌，昨日更一度低見20.15元，觸及7月低位，收市插近4%至20.85元，並以近3億元大成交配合。<br>瑞信醫唔番國藥，今次就輪到大摩接力，再次發揮水晶球魔力，預言未來60日，國藥會有七至八成機會上升。指該股最近已超賣，短期估值好吸引，投資者實在過份憂慮廣東新藥品招標方式，可能引發價格戰的影響。該行認為，如果初步指引落實，行業將會進行整固，即是汰弱留強，國藥是龍頭分銷商，當然可以從中受惠，繼續叫買入。<br>不過，據聯交所資料，The Capital Group喺上星期三（22日）已減持國藥100萬股。再睇番走勢圖，RSI及STC入貨訊號都未響，又未見背馳，昨日一支大陰燭插穿保歷加通道底部，簡直就是病入膏肓，轉勢無望。今次若連廿元關都失守，睇怕都要跌到去6月初低位約16.50元水平。其實，大摩預言真係好難唔中，除非國藥未來兩個月日日跌，否則就算升1%，都叫做應驗啦。</p><p>瑪姬兒</p></body></html>