<html><header><meta charset="utf-8"><title>中門大開：Plan B 交出權力 - 添馬男</title></header><body><h1>中門大開：Plan B 交出權力 - 添馬男</h1><p>建制派近日討論行政會議改革方向，曾鈺成「今非昔比」論屬政治不正確，引來批評，之後佢具體提出檢討集體負責制及保密原則，背後假設是將行政會議變成建制派執政聯盟，同日中策組前顧問劉兆佳認為行會可蛻變成執政內閣，以問責官員為主，再加入政黨代表，兩人意見相近。<br>表面看來似乎可行，但執行起來困難重重。根本原因係特首不受政黨制約，而建制派各黨只係鬆散政治聯盟，在基本政治問題上以北京馬首是瞻，但在民生政策上南轅北轍。如果要將行政會議變成執政內閣，特首及其任命內閣官員先要交出政策主動權，重新與建制派黨魁商討五年核心執政綱領，若不獲共識者，便要放棄。呢個係根本改變了行政主導體制，行政機關變相與立法會內執政聯盟分享權力，甚至交出主導權予民建聯、工聯、新民黨等。<br></p><p>特首虛位化　只做內交
</p><p>曾蔭權05至08年民望高時，可以實行特首主導，毋須理會建制派，可以直接訴諸民意，建制派不滿也只能一邊鬧一邊支持，08年民望下跌，佢立即改變策略，放下身段向鄉事、民建聯、工聯乞票，比嫻姐寸爆也笑笑口唾面自乾，咁先捱過下半段任期。但梁振英上場有自己鴻圖大計，也部署組織梁粉班底去執行，同曾蔭權頭兩年一樣，但因班底騎呢弱雞，出師未捷身先死，提早進入分權階段，被迫受制議會多數派領袖，曾鈺成出招，其來有自。<br>其實即使有民意支持的美國總統奧巴馬，任內也處處碰壁，在財政懸崖問題上民主黨議會黨團、多數派領袖，共和黨領袖自己傾，直頭當奧巴馬冇到，而奧巴馬亦與華盛頓國會山一套政治交易格格不入，變成局外人。但佢至少有民主黨多數派領袖波洛西護航、帶路、探路。但梁振英同本地政壇主流格格不入，梁粉更係一堆游談無根口噏噏的「嘰嘰軍團」，連劉江華都唔會尊重佢哋，偏偏成棚人要做大龍鳳，乜都想搞搞。<br>梁振英別無選擇，只有同議會多數派聯盟分權，聽命於政治盟友。好多人認為Plan B係換特首，其實應變計劃可以係將特首虛位化，專門搞「內交」，重大政治工作交予中聯辦、民生施政交予政務司及執政聯盟定agenda，回歸專業政治，「灌漿加固」，或可暫時渡過危機，但恐怕不能重建市民信任。<br>政治上，要搵幾件局長、行會廢人開刀，炒幾件先有轉機，吳克儉可能成頂頭大熱。<br><br>添馬男</p></body></html>