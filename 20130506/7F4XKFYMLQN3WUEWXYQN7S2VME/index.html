<html><header><meta charset="utf-8"><title>中環在線：<br>Andrea演唱會　賓架熱捧 - 李華華</title></header><body><h1>中環在線：<br>Andrea演唱會　賓架熱捧 - 李華華</h1><p>意大利失明男高音Andrea Bocelli被譽為世界四大男高音之一，上周五喺灣仔會展開演唱會，吸引唔少商界名人捧場，包括商人鄧永鏘偕愛女鄧愛嘉、中大校長沈祖堯等，滙豐亞太區行政總裁王冬勝同香港區總裁馮婉眉亦有到場，可見呢位男高音魅力非凡。<br>好多人都知王冬勝最叻打高爾夫球，原來佢亦鍾意聽歌，但可能醉翁之意不在酒，中場休息期間，見佢同大新金融（440）主席王守業傾到雞啄唔斷，講到口水乾，王守業夫人嚴君琴好體貼，即刻遞上一盒薄荷糖畀王冬勝，等佢潤一潤喉繼續傾。<br>王冬勝同事馮婉眉亦有到場，座位同王冬勝相隔超過十行，冇乜點傾偈。咁都啱，滙控（005）聽日公佈季度業績，有公事都留番工作時間講，無謂影響輕鬆聽歌嘅心情。</p></body></html>