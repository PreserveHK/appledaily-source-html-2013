<html><header><meta charset="utf-8"><title>智取大市：創科短炒MSCI概念 - 晉佳</title></header><body><h1>智取大市：<br>創科短炒MSCI概念 - 晉佳</h1><p>美股道指9RSI之前三頂背馳，上星期五道指早段再破頂，截稿時未睇到收市，但分分鐘做緊四頂背馳，接近中線見頂機會唔細。過往指數出現呢種超買狀況，都好難擺脫下跌命運，潛在下跌嘅殺傷力更非同小可。<br>港股近排雖然唔多跟美股升，但以港股咁弱雞，美股跌起上嚟，實會拖埋中港股落水。面對港股風險增加，投資者要有心理準備隨時跳車，手持股份走勢開始唔妥就沽，保持逐隻減，去到形勢明朗番，或個市跌到大家識驚為止，先至大手買番嘢。<br>近排二三線股明顯跑輸大價股，港股尾水資金湧番入去二三線股都唔出奇，呢個時候選股，寧願揀股價啱啱起動，唔好要人等。MSCI指數成份股檢討預期5月中公佈，券商估計瑞聲科技（2018）、創科實業（669）、申洲國際（2313）、中生製藥（1177）、中海宏洋（081）、信義玻璃（868）同光大國際（257）最有機會被納入，呢批股除咗信義之外，近排隻隻都喺高位水平，冇蟹貨兼有潛在利好消息之下，個別股份本周應該繼續炒上。</p><p>蓄勢突破20元關</p><p>晉佳愛股創科上周五出現較長陽燭，打破近期橫行格局，距離保歷加通道上軸19元只係一步之遙，有機會乘勢打爆埋佢。按往績，創科強勢突破保歷加通道後多數仲有多一兩日升勢承接，預期會成為本周強勢股。<br>創科喺2005年亦曾經升到去20元水平，連番假突破20元之後就回落，結果踏入06年更開始進入下跌周期。晉佳估計，創科喺20元呢個心理關口可能會有壓力，到時沽貨獲利較為穩陣。<br>據彭博資料顯示，券商平均預測創科2013年市盈率17.5倍，而18至20倍都算係合理水平，升到20元就係18倍左右。由於無論美國樓市同創科業務都進入上升周期，股份值得有增長股嘅估值，所以中長線打爆20元阻力位機會唔細，如果短炒完回番落18元以下，都值得逢低吸納。</p><p>晉佳<br>本欄逢周一、三及五刊出</p></body></html>