<html><header><meta charset="utf-8"><title>中環在線：<br>擺恒生　供合照　金財神出巡 - 李華華</title></header><body><h1>中環在線：<br>擺恒生　供合照　金財神出巡 - 李華華</h1><p>全城熱捧巨型膠鴨，迫爆海旁爭住同佢影相留念，唔知逾六呎高金財神嘅魅力又拍唔拍得住隻鴨呢？恒生銀行（011）為慶祝八十大壽，特別整咗個六呎高鍍金招牌財神像，上周五喺生日會曝光後，今日開始放喺中環總行作巡迴展覽，市民可以走去一沾財氣。</p><p>走勻港九新界</p><p>財神係恒生同港人一齊成長嘅集體回憶，𠵱家仲可以收到呢款財神海報。為配合八十周年，恒生喺東莞訂造一個身高逾六呎嘅鍍金財神像，上周五放喺會展慶典會場，已吸引1,200人同佢合照，包括財爺曾俊華、新鴻基地產（016）老闆郭炳江，郭炳江黃恤衫配黃領帶，襯晒金財神。<br>鍍金財神今日開始放喺中環恒生總行門口，畀市民參觀，一段時間後會搬去恒生位於港九、新界嘅大型分行作巡迴展覽。揀大型分行主要因為財神六呎高，細分行未必方便。展覽完，最終放喺邊度暫時未有定案。<br>恒生另一鎮店之寶，即1933年開業時，喺上環永樂街首個舖位內高掛、現屬複制品嘅「恒生」木招牌，生日派對亮相後，由上周六（4號）起喺港鐵（066）中環站作巡迴展覽，稍後將移師紅磡站同旺角站展出。<br>雖然係複制品，但係呢塊木招牌只會喺重要晚宴，或周年活動先至攞出來展示，今次放喺港鐵展出，機會難逢。至於木招牌嘅真身，因為具有歷史價值，太矜貴，所以一直存放喺恒生地庫夾萬內保管。<br>講番上周五個生日會，聽在場人士講，恒生創辦人之一何善衡，佢長子何子焯博士同細佬何子樑醫生有到場，另一創辦人林炳炎嘅媳婦，曾任恒生副行政總裁、經常佩戴大大粒珍珠項鏈嘅林李翹如亦有到賀，認真星光熠熠。<br><br>李華華<br>mailto:LiWaWa@AppleDaily.com</p></body></html>