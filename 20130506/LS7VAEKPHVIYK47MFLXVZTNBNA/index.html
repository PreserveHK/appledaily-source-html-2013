<html><header><meta charset="utf-8"><title>男童開玩具槍　遭警截查　<br>母大罵：咁多賊你唔去捉</title></header><body><h1>男童開玩具槍　遭警截查　<br>母大罵：咁多賊你唔去捉</h1><p>【本報訊】旺角鬧市上演「單咇」警舌戰「持械」母子！一對母子日前橫過馬路時，7歲兒子邊行邊手持玩具槍向途人開槍，「嘭、嘭、嘭」槍聲惹起一名巡邏警員注意，恐途人受驚，遂截停母子調查及勸告，詎料因此辣㷫對方，雙方爆發舌戰，其間警員向圍觀市民詢問「驚唔驚呀」，獲市民起哄和應。資深大律師則指涉事小童不算犯罪，警員不能作出檢控。</p><p>現場是旺角花園街與弼街交界，前日早上，一對母子在上址橫過馬路，年約7歲大兒子手持玩具槍不停指着馬路開槍，並大叫「嘭、嘭、嘭」。其間一名巡邏軍裝警員目睹，即將母子截停調查，要求婦人交出身份證，惟卻辣㷫對方。</p><p>「捉到賊就唔會膊頭冇星啦」
</p><p>該婦人大罵「你咁x叻去捉賊呀你，咁多賊你唔去捉」並揶揄他「捉到賊就唔會膊頭冇星啦！」警員亦不甘示弱，反駁指「警察當然要去捉賊啦」、「捉賊要有星㗎？」並大聲向市民垂詢到「其他市民！如果畀支槍指住你，驚唔驚呀？」在場圍觀的市民隨即齊聲和應指「驚！」警員繼續抄下婦人的身份證資料，並指「公道自在人心！」<br>執業大律師陸偉雄指，根據《少年犯條例》，界定十歲以下的小童不可以犯罪，故毋須負上刑責，「即使揸住真槍都冇罪！」而小童在街上持槍指着行人「嘭、嘭、嘭」，「因為佢哋玩緊，成年人冇理由會驚，冇理由覺得佢有犯罪意圖而作出檢控」。<br>若十歲以上小童在馬路上玩wargame或玩樂器，阻礙其他車輛行駛，即可涉妨擾罪。他認為今次警員截查身份證及向市民取客觀環境證據，在法律上並無必要，「他認為有幫助的話，亦無可厚非」。</p></body></html>