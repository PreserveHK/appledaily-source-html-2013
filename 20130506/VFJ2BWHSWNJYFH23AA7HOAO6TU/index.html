<html><header><meta charset="utf-8"><title>電視撈飯：淚眼BB整蠱魔術師<br>嘉欣玩嘢封視后</title></header><body><h1>電視撈飯：淚眼BB整蠱魔術師<br>嘉欣玩嘢封視后</h1><p>無綫整蠱節目《玩嘢王》前晚第三集搵咗鍾嘉欣做嘉賓，當觀眾以為嘉欣BB俾李思捷同魔術師Louis Yan夾埋整蠱到喊時，突然峰迴路轉，原來俾人整蠱嘅係Louis！<br>查實嘉欣BB今次做咗無間道，表面上俾人整蠱，接二連三俾倉鼠、錯手令思捷手插玻璃受傷而嚇到喊，嘉欣BB都喊得好出色！到玩鍘思捷人頭時，嘉欣BB因為失手令思捷假受傷，嚇到又喊又暈，仲激動到係咁喪鬧Louis，好鬼逼真，仲爆咗句思捷係佢男朋友，睇到粉絲O晒嘴！當嘉欣BB喊到暈令Louis唔知點收科時，原來Louis中咗計，俾嘉欣同思捷夾埋整蠱咗！嘉欣嘅好演技，社交網站洗版大讚，仲讚佢係視后㖭！</p><p>受害人話恐怖</p><p>嘉欣BB噚日喺電話度話：「冇估到反應咁好，知道要整蠱人時好驚，唔知自己得唔得，Louis話我好恐怖，原來我會呃人嘅，我咁大個女第一次玩人，今次係大突破！」個個都讚演技好，佢開心咁話同嗰時播《護花危情》同《點解阿Sir係阿Sir》一樣，收到好多朋友短訊大讚：「冇諗過娛樂節目得到咁多認同。」咁有冇信心年尾爭視后先？嘉欣BB就笑笑口話：「唔會頒獎畀綜藝騷嘅，年尾頒獎反而冇信心，今年只係拍咗《巨輪》，唔好諗咁多。」<br>版主：陳基征</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>