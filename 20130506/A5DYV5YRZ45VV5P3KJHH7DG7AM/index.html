<html><header><meta charset="utf-8"><title>山聰零收入　搵朋友打救</title></header><body><h1>山聰零收入　搵朋友打救</h1><p>陳山聰押重注做賭王女婿的夢終告破滅，失去女友何超雲、工作、金錢及形象的四失山聰，現只得九龍灣物業片瓦遮頭。據知現在零收入打回原形的他方知友情可貴，近日四出找回昔日朋友𢱑撈打救。由於山聰當日掛住拍拖常常向無綫告假，眾監製已耍手擰頭不敢用他，廣告商又嫌他形象插水，聲稱有圈外工作有收入原來亦是大話一場，現在他坐食山崩，可謂前路茫茫。</p><p>陳山聰箍煲失敗前日由倫敦返港，超雲火速在facebook及微博公佈單身劃清界線，山聰的何家女婿夢碎，失去女友、工作、金錢及形象，暫時住在他早年買下的九龍灣麗晶花園住所，總算有瓦遮頭。山聰與超雲拍拖兩年多以來，只寄情陪女友遊山玩水，未有工作零收入，雖然他返港時透露一直有圈外工作有收入和時裝生意，但據知其實都是大話一場。陳山聰未與超雲相戀時，一直與明星足球隊圈子玩埋，當中與曾志偉、陳百祥和譚詠麟等稔熟，常常夜蒲陪玩，但他搭上超雲即忽然與眾老友割席。現在山聰返回現實，即為生計四出籌謀，更知道友情可貴，月前他第一次與超雲鬧分手，即主動找回昔日的朋友打救，為未來生計搵着落。</p><p>添哥：沙塵角色啱佢</p><p>據悉陳山聰現在的工作選擇不多，廣告商昔日都是因為超雲情面才讓他孖住出席活動，現在廣告商紛紛嫌他形象插水，無綫也此路不通，他雖口口聲聲稱暫時不會拍劇，其實一向心頭高的他不時同友人表示，不想再演二打六閒角，而他的合約亦已經由基本合約轉為部頭藝員約。無綫製作資源部總監樂易玲昨日表示，陳山聰未有跟他聯絡。其實無綫眾監製聽到他的大名，也耍手怕怕不敢再起用他，都是怪他當日掛住與超雲遊山玩水常常請假，連賞識他的李添勝所監製的《天梯》，山聰更是零宣傳。記者昨日致電山聰，未表明來意，他即掛線。<br>問到無綫高層梁家樹會否重用山聰？他昨在電話表示：「我都唔知佢回歸，因為佢一直請緊假，所以我手頭嘅劇都冇預佢，如果佢真係想返嚟拍劇，咁有啱嘅角色咪搵佢做囉！」問到山聰再回歸拍劇會有出路嗎？他回應說：「咁發生咗咁多是非，可能都要時間沖淡吓，之後再返嚟拍劇會比較好。」</p><p>失戀山聰一沉百踩，幸仍獲伯樂李添勝雪中送炭，他早前指若山聰回巢無綫，不排除安排他演騎呢角色，添哥昨日在電話中說：「佢演沙塵同囂張、叻唔切嘅角色真係好啱佢，又唔係話佢份人似，我見佢平日都唔係誇張，好平實。」添哥表示手頭上的劇集《巾幗梟雄之諜血長天》拍得如火如荼，稍後更會返內地拍攝，現在根本無可能再加插角色進去，添哥說：「今年冇可能啦，最快明年開劇先可預佢，但佢要返藝員部報到先。」添哥勉勵山聰要往前看，他說：「凡事睇通透啲，人生仆底咗人人都會，最緊要識爬起身，佢又唔係作奸犯科，感情事發生喺自己身上，總會處理得一塌胡塗，我同佢始終係同事朋友。」</p><p>郭政鴻：點會冇錢？</p><p>山聰搭上超雲後，在圈中只與好兄弟郭政鴻有聯繫，連郭的囡囡亦成為超雲契女，人不在港的鴻仔昨日在電話中說：「咁𠵱家佢哋點？」他透露未有留意山聰箍煲失敗返港的消息，對於山聰頓變四失聰，問到若山聰經濟有問題，他會否接濟？鴻仔說：「咁大個人，點會冇錢，做嘢㗎嘛。」<br>伍詠薇作為山聰的前度契姐，她昨日在電話中說：「佢嘅事由拍拖到𠵱家，我都係no comment，都係同大家一樣睇報紙至知佢返咗嚟，佢返咗嚟應該可以拍劇啦，我唔想再提佢嘅嘢，佢有佢嘅生活，我有我嘅工作同宣傳，總之我衷心祝福佢。」<br>採訪：葉雪</p><p>相士話：「最好返娛圈發展」</p><p>雲山戀玩完，陳山聰向何超雲箍煲失敗，事業、女友、形象和金錢四失的山聰，前途將會如何？堪輿家司徒法正昨日在電話中說：「一山還有一山高，我幫山聰起卦，發現佢下半年有轉機，最好係返去娛圈發展，佢身邊有女貴人，好有女人緣。」<br>另一堪輿家麥玲玲卻持反調，她昨日在電話中說：「肖龍嘅山聰今年沖得好犀利，危機四伏，佢把握唔到去年同今年結婚沖喜就比較麻煩。佢今年適宜唞吓，留喺自己出生地都唔會有發展，或者可以試吓離開香港，返內地試吓都未嘗冇出路。佢條命係可以做生意，但唔係今年，要做一定同人夾份，有好拍檔支持先得，佢今年真係少做少錯。」<br>採訪：比華利</p><p>潮山聰五大出路</p><p>陳山聰做不成賭王女婿，若然不再拍劇，還有甚麼出路呢？</p><p>１．出書爆情史</p><p>山聰跟超雲拍拖兩年，雖常在人前晒恩愛，但拍拖過程的甜與苦都鮮為人知，爆名人情史最有睇頭。</p><p>２．型英潮顧問</p><p>為襯得起年輕的超雲，山聰在形象方面下過苦功，本身已是潮山聰，大可轉做形象顧問。</p><p>３．開二手貴貨店</p><p>為追富家女，山聰在服裝及飾物方面花費不少，回復樸素後可全部放售，至少取回三成置裝費。</p><p>４．主持豪華遊</p><p>若不想只做奸角，山聰仍可返無綫轉做綜藝組，以曾與超雲拍拖外遊的經驗，踢走洪永城主持《走過浮華大地》。<br></p><p>５．開班教演技</p><p>若山聰不想返無綫或再做幕前，仍可憑他在無綫的演出經驗，轉型做導師，開班教人演戲。</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>