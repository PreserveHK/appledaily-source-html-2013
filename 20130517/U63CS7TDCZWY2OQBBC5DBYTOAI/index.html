<html><header><meta charset="utf-8"><title>馬頭圍港鐵挖地　三幢樓狂震似就冧<br>半百人疏散　屋署叫停工程</title></header><body><h1>馬頭圍港鐵挖地　三幢樓狂震似就冧<br>半百人疏散　屋署叫停工程</h1><p>【本報訊】造價超過600億元的港鐵沙中綫工程去年動工，土瓜灣馬頭圍道地盤昨晨進行石層挖掘期間，附近美善同道三幢舊樓突感搖晃震盪，居民恐重蹈馬頭圍道塌樓慘劇，紛紛棄屋逃去及報警。警方接報大為緊張，共疏散50多名居民，幸沒人受傷。屋宇署初步認為樓宇結構安全，並叫停港鐵於該處的鑽挖工程，正調查震盪是否與工程有關。<br>記者：梁澤岡　劉燕婷　麥志榮　蔡建豪</p><p>現場是美善同道63至73號三幢舊樓，樓高六層，屬於公務員合作社樓宇，60年代初先後落成。昨晨9時許，多名居民感到大廈搖晃，紛紛報警及落樓暫避，警方接報大為緊張，聯同大批消防員趕抵，封鎖落山道與江蘇街之間一段美善同道，上樓挨家挨戶拍門疏散50多名居民落街。<br>聚集街上的居民議論紛紛，「好似地震咁搖嚟搖去」、「點會唔驚呀，馬頭圍道都冧過樓啦」。其中居民陳太表示，早上9時許起床，即感到搖搖晃晃，暈頭轉向，她立即坐下休息，風扇竟又傳出怪聲，行出大廳見掛飾、吊燈及魚缸搖個不停，連忙聯同兒子落低層了解，卻感受不到震盪，返家竟又震過，李太越想越心驚，報警求助。<br></p><p>「之前間中輕微震盪」</p><p>另一居民戴先生則指，當時正在洗手間如廁，眼前突然左搖右擺，持續超過10分鐘，他第一時間認為震盪可能來自馬頭圍道港鐵沙中綫地盤，故不以為意，未幾消防員登門要求居民離開，始知問題嚴重性，他又說：「之前都間中有輕微震盪，但冇今次震咁耐同咁明顯，查清楚都好，等住客安心啲。」<br>其後，屋宇署派人到場，檢查牆壁有否裂痕，初步認為樓宇結構安全，並用大聲公向居民解釋大派定心丸，至早上11時30分，現場正式解封，居民陸續返回住所。<br>距離美善同道僅百多米的馬頭圍道港鐵地盤，內有多部大型鑽探機，事後已停工。港鐵發言人表示，該地盤早上正進行石層挖掘工程，用作興建垂直隔牆，該工程於去年年底開始，料年半後才完工。<br>而工程期間，港鐵在附近安裝多種儀器，分別測試噪音、塵埃、震盪及傾斜等，測試震盪的儀器一直無異樣。屋宇署發言人則稱，已經勸喻港鐵暫停工程，至於震盪是否與工程有關，路政署會與港鐵跟進。</p><p>可能令樓宇出現裂痕
</p><p>香港專業教育學院建造工程系系主任陳子明估計，美善同道三幢舊樓在港鐵進行垂直隔板石層挖掘工程時出現劇烈震盪，很可能是因為工程人員正使用巨型機械企圖打穿地底大面積石層，但有關三幢舊樓的地基剛好座落同一石層上，巨大的砸擊力會沿石層震動開去，令三幢舊樓居民感受到震盪。<br>他估計上述工序應該不致於對三幢舊樓造成危險，但不能排除強烈震盪可能會令舊樓出現裂痕或其他問題，建議當局及港鐵再施工挖掘前，應該先在三幢舊樓安裝震動感應儀，確保住客的安全。<br>另外，有工程界人士表示，舊樓由於沒有打樁，感覺到的震動會比較大，一般進行地下挖掘工程前，都須要先計算產生的震動會否超出屋宇署的標準，若果震動在標準之內，就不會影響附近樓宇的結構安全。</p><p>居民有嘢講</p><p>【夏先生】<br>「住喺69號三樓，瞓緊覺震到醒，張床係咁郁，好似電鬚刨咁樣輕微震盪，當時以為地震，自己都唔知走唔走好，又冇報警。之後聽到拍門聲，消防員叫我離開，又見其他住客陸續落樓，都係唔留喺屋企，同消防落樓。之前都冇試過咁震，今日先發覺，可能同港鐵工程有關，層樓成40幾50年，都有啲擔心。」</p><p>【楊先生】<br>「當時喺屋企食緊早餐，因為居住二樓低層，唔多覺震動，突然鄰居拍門先知大廈搖晃，即刻叫個女上四樓一個單位感受吓，真係見到啲枱係咁震，知道唔講得笑，落嚟同我講真係地震。冇幾耐消防警察上嚟拍門，叫我哋走。過程唔係好驚，但係就擔心工程會影響到樓宇，希望政府調查清楚，唔使居民擔驚受怕。」</p><p>【李太】<br>「居住69號，震嗰時坐喺度睇緊電視，同個菲傭喺屋企，突然間張床係咁震，好唔舒服，以為自己發夢，問工人覺唔覺，佢都話感到震盪，足足10幾分鐘，好似四川地震咁。個地下冇事，係張床郁吓郁吓，以前不嬲都冇震，係今朝突然震。9點幾消防員嚟到，我跟佢哋落街暫避，好彩層樓冇事，上去睇過完完整整，唔係好擔心，應該唔會有好大問題。」</p></body></html>