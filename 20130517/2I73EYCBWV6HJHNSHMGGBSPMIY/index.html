<html><header><meta charset="utf-8"><title>雲想衣裳：夢想小店　長洲飄色</title></header><body><h1>雲想衣裳：夢想小店　長洲飄色</h1><p>當強國人已佔領尖沙嘴旺角銅鑼灣，金舖藥房佔領大街小巷之時，被佔領的一線街舖遷移到二線舖位，三線的又搬上樓上舖，再然後呢？你竟然發現到，再偏僻的長洲後街，新開了幾間夢想小店，足以告訴你：不用去改變世界，不讓世界改變你就已足夠。<br>記者：陳子穎　攝影：楊錦文<br>模特兒：Super Girls Aka@Jam Cast</p><p>發達和破產的落差</p><p>長洲原居民和喜歡住在長洲的人，都有一個共通之處，就是喜歡小島生活那份恬靜和與世無爭。然而原居民則有點不同，他們更多了一份使命感。</p><p>nitti-gritti店主Yan是長洲原居民，從小到大除了返學和返工，其餘時間都會留在島上生活，「城市好冷漠、好壓迫，除非迫不得已，否則都會留在長洲度過。好似上年有好多朋友結婚，周末要刻意坐船出市區買禮物，於是我便興起創業的念頭。」 nitti-gritti專賣生活精品和小物，都是Yan從世界各地搜購回來的。正職從事設計的Yan，平日要返朝九晚五，店舖只開星期六及日，換句話說，一個月平均營業八天，再加上店舖位於較僻靜的後街，想做就做，真的這麼理想化嗎？「當然不是，不然的話我也可以放棄正職全身投入，雖然長洲的舖租相對市區便宜，但每年冬天、下天雨、颱風季節，島上很少有外來人，開業初期正值雨季，曾經試過一天只得數十元收入，亦試過有數千元，不斷在經歷「發達」和「破產」之間的開心和失落；不過現在總算穩定下來，回想起來，想做就做的感覺很爽，趁後生還有力量再加點勇氣就行了，事情並沒想像中困難的。」</p><p>瞓醒開舖 浪漫得起</p><p>幸福太太不一定要穿金戴銀，找到一個給你任意妄為的男人都是一種福份。阿寶本身非長洲居民，家住汀九老遠走到小島開設「㦤寶製作所」售賣自己手做小物，「以前逢放假都會同老公入長洲度假，長洲畀我哋嘅感覺好似舊香港，好鍾意呢類紙皮石地，剛巧我搵到呢個舖位，好像是注定的。」從汀九到長洲，來回時間最低消費六小時，搭車多過開舖，怎樣平衡開支？「其實都無諗過會賺大錢，唔蝕太多已經叫贏，好彩老公有份穩定工作先可以咁！」我發現卡片上連查詢電話也欠奉，我問營業時間是？阿寶徐徐拋下一句：「星期五、六、日通常下晝開，其他日子瞓醒先開。」這種生活實在太梳乎了。</p><p>一件貨一個故事</p><p>與阿Yan和阿寶不同，Maggie開的夢想小店相對實在，一星期開足六日，每日營業10小時，或者從事研究的人都比較理智，有「理」才會去「想」。店舖bambu在長洲的年資最久，今年已踏入第三年，Maggie坦言，「若果收支唔平衡，你今日唔會見到我啦！我以前喺長洲租了間望海村屋住了兩年，同長洲培養咗感情，同埋自己本身好鍾意去雲南及泰國等地旅行，對民族小物情有獨鍾，我發現民族服飾同長洲都幾夾，Relax得來最重要係料靚，着得舒服。」 bambu售賣的配飾服裝，不浮誇又易襯，且每件背後都隱藏着小故事。Maggie隨手執起一件Tee向我介紹，「每次入貨我喜歡直接跟生產商對話，了解其生產過程及故事才入貨，好似呢件上衣的染料係用樹汁和樹皮煮出來，好環保！」</p><p>裝滿回憶的小店</p><p>離開長洲在中環下船，慢步走上中環士丹頓街，經過一幢粉紅色外牆的唐樓再走上一樓，你會發現這裏原來別有洞天，隱藏着一間充滿回憶的小店「小時光」。賣的全是懷舊衣物，裝潢也極復古，「呢度原本係一間庵堂和師傅住的地方，最近因為要搬遷才租出單位，被我找到總算是一種緣份！細個時我成日去外婆嘅佛堂玩，所以入到嚟好有親切感，且租金只係萬五蚊。」講真，小時光的位處極偏僻，樓下沒有招牌，一不小心很易錯過。不過相信緣份的店主Sam話並不介意，「證明上得來的都是有緣人！」</p><p>後記：對不起，挑錯機！</p><p>明明本來想去這些晏開舖的小店挑機，問問他們的生存之道。結果發現原來遲開舖唔等於遲起床，更加唔等於唔憂做；相反，正正因為太在乎，要控制成本，凡事要一個人把關，才致時間不夠用。對不起，挑錯機！</p><p>Shoplist</p><p>a.nitti-gritti（長洲新興後街105號地下）<br>b.懿寶製作所（長洲新興後街125號地下）<br>c.bambu（長洲興隆正街93號地下）<br>d.小時光（中環蘇豪士丹頓街15號1樓）</p></body></html>