<html><header><meta charset="utf-8"><title>馮仁昭四圍超：李曼筠張暖雅　爭寵鬥插 - 馮仁昭</title></header><body><h1>馮仁昭四圍超：<br>李曼筠張暖雅　爭寵鬥插 - 馮仁昭</h1><p>𡃁模張暖雅（Angelina）跟同門師姐動漫Maggie李曼筠本來河水不犯井水，Angelina早前仲密密北上登台賺人仔，但近個幾月忽然零工作，有指因Maggie眼紅，發姣功狂冧所屬輝皇娛樂老細Peter，大打Angelina小報告，引發兩女隔空互寸。<br>34D導彈胸嘅Angelina，不甘工作俾Maggie搶走，見財化水，日前喺微信留言：「其實又何必對我雪上加霜呢？我去死了大家就開心了。」年逾半百嘅經理人Peter偏袒Maggie係有迹可尋，佢哋前年被偷拍到拍拖睇黎明演唱會，兩人全程黐頭芒，Maggie日前拍攝宣傳照，Peter親往監場，喺電腦望實Maggie嘅相眼都唔眨。</p><p>老闆Peter否認偏私
</p><p>馮仁昭噚日問Maggie係咪同Angelina爭寵不和，佢話：「清者自清，是非嘢理唔到，Angelina咁火辣，我唔會好似佢咁除咁多衫，大家唔同類型。」Maggie仲拋書包寸Angelina：「搞是搞非不如努力啲，我學識一句『天下本無事，庸人自擾之』。」<br>Angelina獲悉被寸爆，佢前日也反擊：「我眼中只有自己，佢一路喺我後面，大家都唔同級數，我唔會關心佢嘅嘢。」Peter否認偏私，但佢直認近日有意為Maggie接打碟job，幫佢增加收入。<br>撰文：馮仁昭</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p></body></html>