<html><header><meta charset="utf-8"><title>食字部：齋食薄餅　媽媽味新元素</title></header><body><h1>食字部：齋食薄餅　媽媽味新元素</h1><p>提起素食，好多人會諗起羅漢齋、芋頭魚等傳統中式齋菜，但感覺較油膩外，賣相又唔多吸引。其實近年素菜興起另一新趨勢，款式包羅萬有，中西日式任君選擇，適逢今日係佛誕，不妨嘆一頓新派素菜，打破新不如舊這講法。<br><br>記者：何嘉茵<br><br>攝影：楊錦文、林栢鈞、蔡家輝、許有達<br><br>模特兒：Ava@Pure Models</p><p>隱蔽住家菜　感覺親切</p><p>黃竹坑工業村最近開了一家神秘的型格素食店，稱得上神秘，除了門外設計夠隱蔽外，開業近半年，老闆潘先生強調仍在試業階段，「我哋第一次搞素食生意，到𠵱家都係做緊試驗，希望將食材最真實嘅一面畀大家睇。自己好鍾意食媽咪煮嘅菜，所以店內有唔少住家菜，𠵱家餐牌正在改良中，會繼續收集其他媽媽嘅菜式。」</p><p>甫坐下，侍應已端上一碗番茄薯仔湯，呷一口，味道可媲美媽媽出品，沒想過素食也可以這樣簡單。原來這想法和潘先生過往經歷有關，「好多人總認為食素，不外乎宗教或環保兩個原因，曾去過某些素食店，一入去就有無比壓力，食得好唔安落，其實素菜應該係平易近人！」<br>看看餐牌，離不開沙律、意粉、蛋糕等輕食，還有來得親切的住家菜套餐，如蒸茄子飯、蓮藕餅烏冬等。不可錯過蓮藕餅烏冬，原以為烹調很簡單，主廚Kenny卻改變我的想法，「煮素菜要多花點心思，好似日式烏冬嘅湯底，坊間會用有鰹魚成份嘅日本豉油調味，但由於素食關係，我哋要另外用昆布、乾冬菇及素豉油熬湯，又要盡量用不同食材烹調，讓客人可以吸收唔同嘅營養。」細小的蓮藕內竟夾着糯米、冬菇、甘笋、白菜、馬蹄等，吃下去層次豐富，腍中帶爽，很有驚喜。</p><p>MUM Veggie + Coffee + Sweet（2115 3348）
</p><p>地址：香港仔黃竹坑香葉道2號One Island South地下G07</p><p>全港首間素薄餅店</p><p>店內不足100平方呎，裝修和一般薄餅店無異，門外招牌卻寫着「常嚐素」，心想或多或少會與素食有點關係吧！打開餐牌，店內提供10款薄餅，還有焗飯意粉、小食等等，令人驚訝是全為清一色素食。此店由五位八十後年輕人開設，別看他們年紀輕輕，他們入行逾十年，先後在多間大型薄餅店做廚，兩個多月前合資開設這間素薄餅專門店。<br>素薄餅在港並不是新鮮事，但全店都是賣素食薄餅，卻絕無僅有，為甚麼會有這個大膽決定？「食肉係一件好殘忍嘅事，我哋股東當中有人茹素多年，但後生仔都係鍾意西餐多啲，貪食物夠香口。」老闆之一趙生說。這裏的食物用奶素而非蛋素，至於由澳洲進口的芝士，全部採用素食者可用的酵母培養。<br>素薄餅和葷的味道其實分別不大，從來覺得薄餅好味與否，還是取決於搓餅底的工夫。「某些薄餅店雖用全人手打麵粉，但出嚟口感較煙韌，我哋發現港人鍾意食外脆內軟嘅薄餅，所以我哋會先用機器打麵粉，再用人手搓，出嚟會特別香脆鬆軟。」</p><p>常嚐素（3488 0072）
</p><p>地址：屯門井財街青棉徑5號金寶大廈地下7D號舖<br></p><p>古靈精怪新煮意
</p><p>日本刺身、北京填鴨、燒腩仔、羊肉串燒……你有沒有見過這樣古靈精怪的素菜？沒想過元朗有間低調素食小店，和一般中菜館所提供的菜式沒甚分別，好似招牌作燒腩仔，仔細看，分開皮、肥膏及腩肉三層，外形像葷般做得維肖維妙。老闆兼主廚胡德華是中菜廚師出身，後轉往素食界，先後在禾之家、大自然素食等做廚師，自資開店做新派素食，菜式強調少油沒加味精，在內地中山更設有兩間分店。<br>「近年越來越多人追求健康而轉食素，尤其係年輕人，所以呢度嘅菜式古靈精怪，希望打破素菜嘅框框。」負責人BoBo說。一道刺身拼盤叫肉食者如我大大改觀，以大豆纖維做的三文魚及鮑魚片，雖然前者口感及味道和葷完全不同，但吃下去質感很清爽；鮑魚片則軟腍中帶爽口，配上豉油及Wasabi，口感涼浸浸，食到停唔到口！「我哋最常用係嚟自台灣、以黃豆做嘅大豆纖維，口感雖像麵筋，但無咁油膩，又有豐富嘅營養價值，可算係高級版麵筋。」</p><p>緣來素食（3489 6428）
</p><p>地址：元朗建業街98號地下</p><p>精緻菜式每周不同
</p><p>素菜，原來可以這樣精緻。這間餐廳的來頭不少，除了老闆是馬來西亞華僑，在當地設廠批發素食食材外，更邀得由台灣來港的料理顧問王老師坐鎮，設計台日中，甚至東南亞風味的新派素菜。面前的薯餅上面放有沙律、芒果及薄荷葉，精緻像西式小點，眼見王老師對賣相很着緊，她解釋：「台灣素食款式較港多元化，連全素自助餐都有，當地人對素食要求好高，除着重味道外，連賣相都要兼顧到。」<br>餐廳午市賣素點心，晚市則以私房菜經營，每日只有一個套餐，由前菜至甜品提供10款菜式，每周會轉換餐牌，有時亦會按時令或節日推出特別菜式。「之前情人節有素扒西餐，近日天氣轉熱，我哋亦推出適合夏天食用、口味清淡的菜式，食完身體會好舒服。」此店亦以少油健康為宗旨，就連炸油和炒菜油都分開用，水則用可飲用的過濾水，所有醬汁及調味料均是自家調製。王老師向記者分享煮食心得，「煮素菜要和唔同嘅食材做好朋友，了解佢哋嘅特質，好似煮荷香蟲草花蒸鮮百合時，因鮮百合容易出水，蒸嘅時間要掌握得好好。」</p><p>素之樂創意蔬食料理（2807 1130）
</p><p>地址：北角渣華道56號胡曰皆商業中心1樓108室</p></body></html>