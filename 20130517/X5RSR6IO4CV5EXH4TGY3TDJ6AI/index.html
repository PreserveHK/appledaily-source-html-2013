<html><header><meta charset="utf-8"><title>奸人得逞 - 左丁山</title></header><body><h1>奸人得逞 - 左丁山</h1><p>一位美國朋友傳來電郵，一句訊息：The Bad Guys Are Winning，附上一個網址，就係睇《紐約郵報》（New York Post）一篇報導，講美國少女愛上在波士頓馬拉松放炸彈嘅19歲疑犯Dzhokhar Tsarnaev簡稱Jahar，少女們還在Twitter搞咗一個#Free Jahar運動，要求釋放呢個波士頓放炸彈人物（Boston Bomber）。<br>朋友當然係上咗年紀嘅人，白人，對來自車臣嘅年青移民在美國光天白日行兇，怒不可遏，認為應該判之死刑，但現在呢位Jahar竟然在社交網絡受美國少女熱捧，佢真係無說話可講，只好嘆息一句：奸人得逞！<br>呢位Jahar放炸彈，遇警逃跑，與警察駁火，駕車在兄長身上轆過等事情，幾乎係現場實錄，美國律師為佢辯護，都不知從何說起，但美國少女居然同情、相信、支持佢，究竟應該如何解釋？美國咁多犯罪心理學家、行為心理學家、社會心理學家，或者能夠提供答案，但左丁山嘅美國朋友講得清楚：「我點都唔會明白！」<br>左丁山都唔會明白何謂低調通緝，警察拘控見習女律師陳玉峰，可能有法律根據，事先已徵求律政司意見，但涉嫌犯事係在2011年七月一日，相隔甚久，為何最近至拉人？警務處長曾偉雄俾理由都唔該俾得好啲吖，點會話無法聯絡上通緝犯㗎？香港警隊咁多人，咁世界聞名，內有神探如雲，點可以在廿一個月內，搵唔到陳玉峰？如果陳小姐係恐怖份子，佢可以大搖大擺跟梁特首同班飛機上北京，梁特首若有任何損傷，曾偉雄該當何罪？姑勿論陳玉峰是否犯法，警方拘捕佢之過程與手法，簡直低B到令整個香港蒙羞！<br>前廉政專員湯顯明任內應酬多多，送禮收禮，現在被知情人士故意洩密，搞到一頭煙，廉署成立專隊調查，凡紀律部隊頭頭，都應有所警惕，行為上不可授人話柄。偏偏曾一哥與別不同，講完低調通緝笑話後，非常高調咁在上星期六陪馬主陳振彬（寶寶快車馬主）拉頭馬，俾馬經記者影相，馬場內人人睇到，認為曾一哥都幾吃得開，同政圈名人陳振彬（青年事務委員會主席）咁熟，行得咁埋，好識應酬喎！</p></body></html>