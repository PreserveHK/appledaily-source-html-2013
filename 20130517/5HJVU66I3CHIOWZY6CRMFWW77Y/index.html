<html><header><meta charset="utf-8"><title>八方人物：<br>梁天開金口　幫王丹籌款</title></header><body><h1>八方人物：<br>梁天開金口　幫王丹籌款</h1><p>由民運人士王丹等創辦嘅「華人民主書院」，上月喺旺角一間酒樓舉行籌款晚宴，筵開30幾席，為來年70萬經費「揼心口」。屬稀客嘅八十歲第一代電視小生天叔（梁天），上台高唱經典金曲《秋海棠》，掀起高潮，成為籌款功臣。莫非淡出視圈多年嘅天叔都係泛民中人？「不嬲鍾意去老人院唱吓歌仔，有街坊叫到，咪去幫手囉。」為籌款一啲都唔計較，號召力仍然十足嘅天叔果然唔話得！<br>淡出影視圈多年嘅天叔，近年深居簡出，只係喺電影《桃姐》客串性格腌尖嘅老人院院友，戲份唔多，但已叫人留下深刻印象。「年幾前做過通波仔手術，身體冇以前咁好，唔可以太操勞，但唱歌就好有癮，自己都係老人，去老人院唱歌，有啲院友仲後生過我，大家話吓當年，唔知幾開心。」家住九龍城衙前圍道嘅天叔，終身未娶，由外傭照顧生活起居，佢笑言自己都係半個獨居老人，娛人娛己，何樂而不為。<br>天叔係第一代電視小生，亦係第一代金牌編導。70年代嘅《秋海棠》同《梁天來》，都係天叔嘅代表作。他分別擔任編導及監製嘅《民間傳奇》和《IQ成熟時》更係家傳戶曉。「無綫創台我就喺度做，當年電視劇製作好簡單，全廠景，一周只得一集半小時」。當年，天叔力倡舉辦藝員訓練班，打造出周潤發、梁朝偉、劉德華等巨星，功不可沒。<br>「中學畢業之後我就喺洋行做嘢，公餘去劇藝社演話劇，適逢鍾景輝喺無綫發展戲劇組，叫我去試鏡，一試即合。」當年戲劇組乃新生產物，屬「有工開先有糧出」部門，天叔出名係靚聲王，為咗有穩定收入，佢兼任報幕員，論資排輩，較麥劍秋和蕭亮還早出道。佢每日工作除咗要朗讀「無綫電視翡翠台」，還有全台電視節目名稱。佢嘅一把鏗鏘好聲，可謂陪伴一代人成長。</p><p>「一台獨大永遠唔係好事」</p><p>「六七暴動冇人敢出街，報幕員都要返工，我住九龍城，電視台喺廣播道，每日搭的士返工，土製菠蘿周街都係。」後來鍾景輝過麗的（亞視前身），念舊嘅天叔又隨老友過檔，任教藝訓班，影帝黃秋生同陳秀雯等都係天叔學生。<br>遍歷七、八十年代香港電視黃金歲月，作為第一代電視人，對於開放電視牌照，佢咁樣講：「乜嘢年代都好，一台獨大永遠唔係好事。」天叔之言，可堪玩味。<br>記者 呂麗嬋</p></body></html>