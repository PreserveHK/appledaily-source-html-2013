<html><header><meta charset="utf-8"><title>隔牆有耳：<br>自由黨介入書展踩𡃁模 - 李八方</title></header><body><h1>隔牆有耳：<br>自由黨介入書展踩𡃁模 - 李八方</h1><p>保安局局長黎棟國叫女士唔好飲太多，否則或會遭強姦，言論惹起全球女士公憤。而自由黨為咗不讓黎棟國專美，噚日公佈咗𡃁模文化調查，直情好似明光社上身，化身道德塔利班，引述不知名嘅社會意見，話本港強姦案、港鐵非禮、風化案數字飆升，同近年𡃁模文化有關，仲話調查結果反映，𡃁模嘅行為，挑戰傳統道德底線同扭曲女性形象。罪名咁大，𡃁模點回應先？</p><p>恐嚇會影響價值觀</p><p>先唔好睇調查嘅結果，睇吓個調查嘅問題已經夠搞笑。第一條問：「請問你是否同意𡃁模文化敗壞了社會的道德風氣？」問得咁引導性，係咪好擔心受訪者會答唔同意呢？下一條問題仲抵死，問受訪者「𡃁模在公開活動或寫真集的衣着是否暴露？」講明係𡃁模寫真，梗係暴露啦，唔通想人答唔暴露咩？結果，一條近五成「同意」，一條就近七成答「是」。<br>講過唔可以畀工會介入工運嘅自由黨青年團發言人李梓敬就話，𡃁模出位、賣弄性感，擔心咁會影響少女價值觀，以為着少啲就可以賺錢。<br>最後一條問題，就露出自由黨搞呢個調查嘅真正目的啦。問題係：「請問你認為在每年的書展時，主辦單位應否准許𡃁模進入會場來宣傳其寫真集？」「應該，但要求𡃁模只可在特定地方宣傳」呢個選項有一半人揀。咁嘅答案，想唔多人揀都難啦！自由黨話，「書」、「模」分隔，可以避免𡃁模騎劫（定係介入？）書展。其實，「𡃁模與書展」嘅話題，已經out咗好耐啦。<br><br>李八方<br>mailto:pf_lee@appledaily.com</p></body></html>