<html><header><meta charset="utf-8"><title>Viann狂寸顏卓靈阿澤爆粗護花</title></header><body><h1>Viann狂寸顏卓靈<br>阿澤爆粗護花</h1><p>新人顏卓靈近日有唔少拍戲機會，除咗同蔡瀚億（Baby John）孭飛拍港產片《狂舞派》外，之前佢都有份喺《迷離夜》演女鬼，表現都幾搶鏡。顏卓靈前晚喺Instagram貼《迷離夜》戲院滿座嘅相打氣，但就無喇喇惹嚟前RoadShow主持、嫁咗畀林忠豪堂弟林忠澤做少奶奶嘅梁慧恩（Viann）狂寸。<br>Viann留言：「你好煩呀，成日影住啲House賣咗幾多，未見過啲artist係咁。」顏卓靈嘅fans鬧Viann又睇又鬧，佢反擊：「Post得出嚟好壞都可以評論，你（指fans）大陸落嚟？」</p><p>當事人懶理留言</p><p>有人形容Viann係過氣主持，Viann即晒命話冇做RoadShow好耐，𠵱家正職係跨國能源管理公司嘅管理層，亦喺中大讀緊博士。Viann仲若有所指：「你又知你偶像份人唔衰格，我就知喇，兩年前已經識佢喇……唔知道顏小姐之前對我做過啲乜嘢嘅人就收聲。」<br></p><p>一向支持港產片嘅杜汶澤都睇唔過眼爆粗寸Viann：「唔抵得咪咪X睇囉……冇見你幾年，個人變得咁衰格……唔抵得人就鬧人，冇X用。我個名叫杜汶澤，識唔識？你係咪讀書讀X到儍咗？」Viann不甘示弱粗口回敬阿澤：「比起你，我的而且確係冇X用，你最有X用。」雖然fans及阿澤為自己跟Viann開拖，但係顏卓靈一直未有留言，噚日仲同Baby John到商台接受鄭裕玲嘅訪問。<br></p><p>馮仁昭噚日終於喺電話聯絡到顏卓靈，問到佢同Viann係咪之前已經識？佢唔想多講咁話：「私人事唔想講，尊重言論自由，好似討論區咁有人鍾意有人唔鍾意，不過希望留言係多啲正能量。」</p><p>相戀54年！倪匡向全世界說：「到現在這麼多年，還是這麼深愛太太！」<br>你都想分享一點甜蜜？立即重溫今周《亂噏24》！<br> http://bit.ly/appletalk24 </p></body></html>