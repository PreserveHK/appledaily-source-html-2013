<html><header><meta charset="utf-8"><title>我主場：古惑佬麻甩知己</title></header><body><h1>我主場：古惑佬麻甩知己</h1><p>男人都是襟老的！當年的古惑仔「浩南」鄭伊健、「山雞」陳小春、「包皮」林曉峰、「大天二」謝天華和「大頭仔」錢嘉樂，十多年後的今天五子重聚，依然保住樣子和身形。不過，他們的江湖之地卻由電影變了舞台，放下西瓜刀改拿咪高𥧌，跟觀眾集體回憶消失的光陰：「來忘掉錯對 來懷念過去 曾共度患難日子總有樂趣」。<br>撰文：余燕儀</p><p>由鄭伊健、陳小春孭飛演出的電影《古惑仔之人在江湖》是96年的作品，現年45歲的伊健、46歲的小春和謝天華等雖然青春已逝，但兄弟間那團火仍熊熊燃燒，今年五子終於再合體，但戰場卻改為紅館舞台，小春說：「2013年係好年，要結婚嘅結咗，要生仔嘅暫時生咗，所以決定今年開騷。」未有計劃做爸爸的伊健，被追問幾時生B則落閘說：「呢啲唔好講！其實呢個演唱會諗咗好多年，今年時間非常好，大家都成熟咗。」</p><p>標童角色上身
</p><p>原來演唱會籌備成功，曾志偉出了一分力，伊健說：「台灣水災嗰時志偉叫我哋賑災，當時好多藝人好亂，我哋唔知表演乜，志偉就叫我哋唱《友情歲月》，大家反應好好，由嗰時開始，我哋諗係咪有機會上台表演？但由電影變舞台唔係易事，今年志偉又聽到我哋話搞，佢就話：『好吖，不如我負責約你哋出嚟，大家三口六面傾。』呢個前輩好有心，佢話古惑仔係電影界一樣嘢，點都要做。」<br>演唱會將歌名《友情歲月》掉轉，取名為「歲月友情」，小春說：「包括好多歲月出現，友情、爭拗、喜愛，台上點做都離唔開肢體語言。」小春還用山雞腔搞鬼說：「或者標童囉，臨上台前標童攞番角色上身，大家努力搞啲汁出嚟混杯好嘢飲，咁多年我哋友情唔需要嘥時間維繫，好似入咗教會，大家唔會爭風吃醋，唔會要贏你或者同你鬥勁。」<br></p><p>搞騷方向一致
</p><p>娛樂圈就是一個戰場，男人的友情並不容易建立，嘉樂坦言：「呢行好多人，有啲好奇怪，識咗20年都係點頭打招呼，我哋呢班人第一次拍戲，幾好傾喎，傾咗20年都咁好傾，拍戲停咗十幾年，但感情冇停過。」林曉峰認為他們之間的友情，全賴一個「信」字，小春聞言即點頭和議說：「輕微地討論一定有，唔同意見一定有，但唔會爆青筋，大家好信任，唔會覺得佢點我，唔會行開去屙尿時諗：『有冇講我壞話？』」</p><p>友情行先義字當頭的五子，面對實際的金錢問題，歌酬是否平均分配呢？小春直言：「呢個騷只係諗點好玩，有呢個機會令我哋走埋一齊，同錢冇掛鈎。」林曉峰更說：「我直頭想投資番落去。」伊健深有同感說：「好似我咁樣，以前我做演唱會都將歌酬擺番落去，想個騷好睇就要咁，我哋方向接近一致。」<br>五子裏面除了伊健和小春身兼歌手身份外，無綫舞蹈員出身、當年跟郭富城是同學的謝天華，92年與小春、朱永棠組成跳舞組合風火海，曾經迷倒不少歌迷，出道逾20年的謝天華，等到今日才有機會踏上屬於自己的紅館舞台，他感觸說：「嚴格嚟講，今次係第一個真正自己有份嘅演唱會，緊張之餘都有興奮，不過放低咗跳舞好多年，只係早排返大陸參加比賽先練吓。」<br>化妝：Shuen Kong of Will make up、Andy Leung of D-mop Beauty by ND&amp;Co.<br>髮型：Jacky Ma of HQ<br>服裝：ACNE of I.T、Marc Jacobs of I.T、Markus Lupfer of I.T<br>場地：彌敦酒店</p><p>激戰拍續集，但家輝話唔敢再變筋肉人？<br>到底練定唔練？即睇足本《亂噏24》，專訪張家輝、林超賢！<br> http://bit.ly/appletalk24 </p></body></html>