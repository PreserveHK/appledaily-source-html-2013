<html><header><meta charset="utf-8"><title>馮仁昭四圍超：<br>吳彥祖壽司店被控欠稅11.9萬 - 馮仁昭</title></header><body><h1>馮仁昭四圍超：<br>吳彥祖壽司店被控欠稅11.9萬 - 馮仁昭</h1><p>就嚟做人Daddy嘅吳彥祖（Daniel）近年拍戲量大減，反而開始發展飲食事業，08年佢同導演陳國輝，以及一壽司集團等喺旺角朗豪坊合資開設第一間主打江戶前壽司嘅Monster Sushi，之後喺銅鑼灣同尖沙嘴再開分店，Daniel曾俾人問生意好唔好？佢好肯定咁話唔會蝕錢。<br>不過，噚日Daniel竟然俾稅局入稟區域法院追討利得稅及暫繳稅，話旺角間舖欠稅逾11.9萬元，喺今年1月到期，但至今仍未付款。根據公司註冊處紀錄，Monster Sushi Limited嘅股東分別為一壽司集團有限公司（Sushi One Group Limited）及超民有限公司（Grand Master Limited），而吳彥祖係超民嘅唯一股東。</p><p>係事實會處理</p><p>噚晚7點幾鐘，記者去過旺角舖了解，店長Jim話自己只係做咗幾個星期，所以唔係咁清楚，問佢有冇試過俾公司欠薪？佢話：「咁就冇，員工都唔知乜事，返工咁耐亦未見過吳彥祖。」現場所見嘅壽司店都幾好生意，全場爆滿，門外仲有成十幾個人喺度排隊等食嘢。吳彥祖嘅經理人梁小姐回應話：「Daniel身在外地，佢係Monster Sushi 眾多投資者之一，會了解件事，如果係事實會處理。」<br>案件編號：DCTC741/13<br>撰文：馮仁昭</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>