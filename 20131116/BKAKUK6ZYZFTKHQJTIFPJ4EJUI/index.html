<html><header><meta charset="utf-8"><title>陳奕迅：憾唱錯歌詞</title></header><body><h1>陳奕迅：憾唱錯歌詞</h1><p>合作歌曲：《天下無雙》、《今日》、《昨日》、《每一個明天》</p><p>「林振強寫畀我第一首作品係《天下無雙》，自己有少少對唔住佢，我哋冇見過面，遺憾冇親自對佢講一聲對唔住，因為我唱錯一個歌詞：『難行日子不削我對生命眷戀』，自己將削唱咗肖，錄音我將歌詞摺咗，冇咗刀字，呢個係好唔專業，當時英國返嚟冇耐，中文有限公司有字讀字，未了解歌詞去唱，自己都幾內疚，當時自己係新人，冇執着搵林振強講對唔住，我問公司有冇得再錄？但公司話太遲做晒混音，當時唔敢太多聲氣，成為瑕疵，之後演唱會都唱番啱。除咗《天下無雙》，另一首《每一個明天》有句歌詞『無問獅子雙魚，前面有沒有驚喜』，我係獅子座，阿徐雙魚座，當時我哋拍拖，諗佢係為咗音好聽用獅子雙魚，定係check過我哋星座，我冇證實過，但呢個想像空間幾好，唔使畫公仔畫出腸。」</p><p>夏韶聲難忘煲煙傾偈</p><p>合作歌曲：《空凳》、《結他低泣時》<br><br>「林翁真係才子，佢啲歌詞唔使改，一寫就中，85年佢幫我寫《空凳》識佢，首歌攞咗亞太流行歌曲創作比賽香港區冠軍，攞獎後我哋冇慶祝，喺新加坡嘅酒店房煲煙傾偈，大家傾社會話題，冇講娛樂圈是非，我從來冇聽佢講任何人唔好，佢食煙好犀利，一支一支駁住去，後期我移民美國大家見面唔多，最深刻係佢叫我夏公，我叫佢林翁，佢一直唔知我識畫漫畫，84年我出漫畫叫佢寫序，佢就話我原來仲有把刀。」</p><p>鄭敬基：三日就交貨</p><p>合作歌曲：《酒杯敲鋼琴》<br><br>「我初出道好難排隊搵佢寫歌，當時唱片公司老闆同林振強係好朋友，先搵到佢寫《酒杯敲鋼琴》，當時以為要等好耐，點知佢三日已經交歌，我同黃寶欣收歌詞後都諗：『咁無厘頭嘅！』唔明歌詞講乜，唔知酒杯敲鋼琴乜意思？最近同黃寶欣講番，都覺得首歌好特別。記得有次喺錄音室見面，佢唔多講嘢好少笑好孤獨，俾好多人圍住就陪笑一兩聲、食一兩支煙，佢話我哋唱得幾好呀，係個鼓勵。」</p><p>麥潔文：佢好鬼馬</p><p>合作歌曲：《夜夜癡纏》、《電光霹靂舞士》、《勁舞Dancing Queen》<br><br>「記得當年喺《夜夜癡纏》之後認識，自己轉公司後好想搵佢寫歌，約佢親自出嚟傾，佢好開心幫我寫快歌，佢好鬼馬好啱寫呢類歌，佢嗰時幾新，大家交流吓，記得有次我同林憶蓮、小美上佢屋企食飯，大家都鍾意林振強，後期我淡出咗少接觸娛圈，有次喺商場撞到寒暄幾句，嗰時唔知佢有病，佢走咗先知，真係好可惜，始終大家都互相關懷過，我仍然覺得呢個人活生生，佢歌詞仍然喺度。」</p><p>劉德華再會了念故人</p><p>合作歌曲：《再會了》<br><br>「記得林振強幫自己寫咗一首歌叫《再會了》，當佢離開當日內心就響起呢首歌嘅歌詞，希望可以喺呢個日子用音樂懷念故人。」</p><p>林志美：肯尊重意見</p><p>合作歌曲：《孤單先生孤單小姐》（林振強遺作）、《雨夜鋼琴》<br><br>「林振強嘅快歌寫到好熱鬧感覺，慢歌又好深情，佢好鍾意寫風、海等意境，佢工作態度好好，我唔肯定《孤單》係咪佢遺作，呢首歌寫城市人心態，佢寫得非常好，當時我哋冇見面，只喺電話傾，唔知佢有病，對佢離世感到好可惜，佢好有才華，工作態度又好好，《愛清風更愛telephone》呢首歌佢本來寫其他題材，比較寫實鼓勵，但我覺得唔啱自己用，想首歌sweet啲有少女味道，佢都肯改，很尊重意見。」</p><p>彭家麗：寫歌有深度</p><p>合作歌曲：《從不喜歡孤單一個》、《昨天．今天．下雨天》<br><br>「我超級鍾意佢啲歌詞，𠵱家樂壇冇乜邊個歌詞好過佢，自己每次返大陸，觀眾都要點唱《昨》，呢首歌講母親好感人，《從》就寫到兩個主角唔識表達愛，好現實嘅故事好有深度，呢首歌係我第一個獎，歌名已經好到位，印象中佢個樣好似洋葱頭，有啲搞笑，同沉實歌詞係兩回事。」</p><p>鄭伊健：令歌曲完美</p><p>合作歌曲：《一個為你甘去蹈火海的人》、《直至消失天與地》<br><br>「林振強係一位我好尊敬嘅前輩，佢幫我寫嘅幾首詞都成為大hit嘅歌，佢嘅詞令歌曲更完美，到𠵱家仲係咁多人鍾意。填詞人係文字藝術家，而且填廣東歌詞唔易，所以我覺得佢好犀利。佢嘅離開我覺得好可惜，到𠵱家都好感激同懷念佢。」</p><p>足本收睇《亂噏24》x楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24  </p></body></html>