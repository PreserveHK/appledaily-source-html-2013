<html><header><meta charset="utf-8"><title>隔牆有耳：萬千熄唔熄機賀台慶？鮑偉聰：洩憤食花生冇用</title></header><body><h1>隔牆有耳：<br>萬千熄唔熄機賀台慶？<br>鮑偉聰：洩憤食花生冇用</h1><p>【隔牆對論】<br>免費電視發牌風暴突轉襲無綫，聚焦於11月19日的「萬千熄機賀台慶」。網民眾志成城撐熄機，港視編審鮑偉聰潑冷水說熄機無用，只是鍵盤戰士的洩憤式、食花生、自我滿足行為。電視迷、前立法會議員陳淑莊則指熄機等於投白票，抗議觀眾無選擇，「你唔做嘢，其實就助長緊對方繼續擴大」。<br>記者：雷子樂　王家文　吳嘉羚</p><p>記：《蘋果》記者<br>鮑：港視編審鮑偉聰<br><br>記：<br>可否說說你與無綫台慶的淵源？<br>鮑：<br>我88年入無綫，趕得及食台慶飯。嗰時喺尖沙嘴海城大酒樓筵開200席。我哋新人遠離主舞台，碟蟹肉扒鮮菇係冰凍嘅，但唔緊要，因為年輕，有熱誠，覺得能夠參與係光榮。一、兩年後（台慶飯）冇咗。後來嘅台慶日，基層員工如常返工，間中見到（公司）搭咗個台囉。我後來感覺係（台慶）唔屬於員工，變咗係話畀啲廣告客戶知佢有幾星光熠熠，將來有乜劇集。<br>記：<br>那作為觀眾，你對無綫台慶的感覺又是如何？<br>鮑：<br>讀書時，無綫台慶係呢個城市嘅重要事件。無論睇肥肥踩雞蛋，或者楊盼盼表演危險動作都好易滿足。你感覺到班藝人喺背後付出咗好多時間訓練，真係對得住觀眾，感覺到嗰個passion。後來節目開始簡單化，因佢整體方向緊縮緊。當你冇budget，就只能打開個雪櫃，翻叮啲隔夜餸。<br>記：台慶是何時開始有這變化？<br>鮑：<br>我緊張台慶劇多過台慶。台慶劇閒閒哋做40至60集，以前啲貨係對辦嘅，套戲要得、明星要夠份量，係要真功夫。《珠光寶氣》係台慶劇，我肯定無綫唔會再拍出一部有咁多製作費、外景，咁強勁卡士嘅80集長劇。飛機、遊艇、靚景、靚衫、豪門大戶，去法國、泰國、西藏，呢啲級數就係台慶劇囉。𠵱家台慶劇只不過係錄影廠裏面拍晒啦，冇一啲特別嘅外景，冇強勁卡士，少少哋得40集，係唔夠班叫台慶劇。<br>記：如何看網民發動台慶熄機？<br>鮑：<br>我覺得冇乜作用，同時又覺唔夠激。如果要做啲影響到無綫嘅嘢，斷斷唔係喺門口燒吓溪錢或熄電視，我覺得只係一啲洩憤式嘅自我滿足行為囉。上市公司考慮嘅係股價，熄機影響佢收視、形象，對佢嚟講係好邊皮嘅嘢。廣告商嘅推廣計劃其實好早已經定晒。你搞熄機，佢收視可能跌幾點。慘嘅係個廣告商，佢要同個客解畫，無綫最多派兩個低級sales去斟茶認錯，佢冇事㗎。<br><br>有人提過從佢啲廣告客戶入手囉。（記：即罷買？）不過呢個係好激烈嘅手段，唔係隨便可用，過咗龍會有反效果，啲廣告客戶係無辜㗎嘛，即係脅持人質箒，喺香港未必適合做囉。<br>𠵱家後生仔可能以加入無綫為恥，或以唔睇佢電視為榮，但我調轉諗，唔該你哋畢業後加入無綫。記唔記得辛亥革命點發生？係由清朝「新軍」策動。革命唔能夠由外面發生，革命係由裏面發生。<br>如果你有心改變電視，你唔好坐喺側邊食花生，教人熄機。加入呢個世界，用你支筆、攝影機、汗水去改變。可能唔係一年、可能係十年，可能唔係呢代，可能係你嘅下一代。但係革命始終會成功。<br>記：<br>TVB內的人，也不是未試過去改變吧？<br>鮑：<br>武昌起義都係第11次啦，如果黃花崗72烈士之後，你話畀大家聽革命係唔會成功，大家返去瞓啦，咁就冇辛亥革命啦。港視發牌失敗咗，你咪當係黃花崗72烈士囉，只要人心不死，年輕人肯入行，𠵱家坐喺度嘅既得利益層會老㗎！佢哋60歲嚟緊㗎，佢哋坐唔多十年廿年。20歲年輕人𠵱家入去，未來十年、二十年個電視行業係你哋㗎，點解要喺側邊食花生、吹水，做鍵盤戰士而唔加入𠵱個行業去改變佢呢？<br>記：<br>作為製作人，你如何看收視？<br>鮑：<br>我覺得收視只係畀廣告商睇。收視同劇集質素係兩回事。（記：如《天與地》有口碑但收視差？）呢個係好特殊例子，如果佢早兩年推，一定唔係咁嘅迴響。收視唔好呢，係佢哋呢個組合嘅風格嚟㗎。以收視唔好為榮，你哋明唔明呀？我哋係追求同行認同多啲，《男親女愛》係喜劇，但識睇嘅人都知我寫緊一啲人性，嘟嘟姐好早已做緊港女代表，黃子華做緊毒男。<br>我覺得entertaining係KY gel，目的係要令你生仔。《天與地》可能冇落KY gel，夾硬要同你生仔，一嚟就同你講City is dying，咁（觀眾）咪頂唔順囉，因為太乾嘛。如果你將件事講到白，呢個係忠、呢個係奸，呢個城市有希望，呢個城市係死亡，我覺得咁就唔需要戲劇啦，你可以去寫文章、去演講啦。戲劇嘅魅力係，通過好微妙嘅劇情變化、人物關係，轉九個彎令你領悟。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>