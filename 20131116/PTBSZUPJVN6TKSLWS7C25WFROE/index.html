<html><header><meta charset="utf-8"><title>臨別匆匆見家人</title></header><body><h1>臨別匆匆見家人</h1><p>林振強因淋巴癌逝世，原來他患病逾年後，在生死關頭才通知家姐，林燕妮黯然地說：「佢有cancer年幾後，醫生話要捐骨髓，佢打電話嚟：『家姐，救我一命！』之前我都覺奇怪，以前每星期三我哋會返媽媽屋企食飯，但好耐冇見佢，妹妹28歲癌症逝世，振強最錫妹妹，成日去墳場傾偈，到佢有事好冷靜，振強後期要住單獨隔離房，乜都要消毒，我哋只可以用電郵傾偈，佢太太日日探佢，嗰兩年佢太太都唔知日子點過，有日仲攰到撞車。」<br>林燕妮眼紅紅說：「嗰時佢病得好犀利，知自己唔會好，佢唔係悲觀，佢係好聰明嘅人，淋巴癌冇可能好，佢話要成日企，瞓又暈坐又暈；到有一日我睇《壹週刊》，佢忽然寫好多我哋細個嘅嘢，我直覺：『弊啦，細佬冇啦！』果然係佢最後一期，佢責任心好強，寫到死都寫，《壹週刊》星期三出，星期六佢同醫生要求見我同媽媽，好記得當時佢有一滴好大眼淚，手好震咁指住《壹週刊》，佢唔知我睇咗，我攬住佢先放心，然後我問佢：『你想我返屋企定留喺度？』佢好辛苦講三個字：『返屋企』。佢太太同佢講：『你病得咁辛苦，唔好為咗我捱，如果你捱唔住去啦！』佢見完我哋12個鐘後走咗！」</p><p>林振強走後，家人為他低調搞喪禮，張學友、林憶蓮、陳潔靈、倫永亮都送好友最後一程，林燕妮說：「學友喺喪禮唱《每天愛你多一些》，陳潔靈同林憶蓮都有唱歌，好多謝佢哋忍住眼淚唱歌送亡友一程。」問林振強可有遺憾？林燕妮說：「梗係有憾，佢唔捨得媽咪、我、細佬、太太、囝囝，佢留低好多綿綿嘅愛。」<br></p><p>足本收睇《亂噏24》x楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24  </p></body></html>