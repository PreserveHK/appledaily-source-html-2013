<html><header><meta charset="utf-8"><title>亞視May姐黃麗梅　別說舊情人</title></header><body><h1>亞視May姐黃麗梅　別說舊情人</h1><p>「我係想細水長流，盡綿力幫得一個得一個。」<br><br>去年10月，有一日，黃麗梅突然腰痛無法起身，受腰軟骨凸出困擾，四出遍尋名醫亦不果。卧床不起期間，她不斷思考事情可以有多壞，大不了起不了床，但至少要不斷試着醫。聽說游自由式可強化腰肌，就試着自學，果真有好轉。又聽說針灸有幫助，就北上尋醫。「插第一針唔痛，醫師就不斷落針，到第十針真係痛。原來每落一支針，就係試底線，試緊你可以承受到幾痛。」腰痛未醫好，但她說知道自己底線，預知了最壞可以多壞，就覺得無所畏懼。「其實個個都會病，都毋須多講。」她甚至不顧腰痛坐上欄杆配合拍照。「後面那幾棟屋邨是我派飯的對象，我想影到佢哋。」<br>撰文：王世欣<br>攝影：陳盛臣<br>部份相片由受訪者提供</p><p>義務派飯</p><p>黃麗梅特別提及在報紙讀到一則真人真事「一杯水與一間餐廳的故事」，一個餐廳老闆吝嗇一杯微不足道的水，不願供顧客一杯免費的水，結果一傳十，十傳百，本來好生意的餐廳最後倒閉。「世界好細，你可以瞞到一個人，但瞞唔到好多人。做好人，做壞人，同樣會有人知。」<br>每個星期日早上，黃麗梅接了朋友與舊同事，一行十人就到沙田區一間食肆義務派一百個飯給區內長者。「卧床期間決定了做這件事，花多大筆錢幫人，都不及親身去跟進。」盡量設計適合老人家食用無骨食譜，雞蛋、豆腐、牛肉；鼓勵婆婆自攜飯盒，逐步增加派飯量，目標是一年派飯一萬盒。開初也有區議員來湊熱鬧，但有無心，時間會證明，倒是她的粉絲默默捐出一萬元。細水長流，寧靜緩慢但不止息。</p><p>煲粥加雞汁就多咗</p><p>1991年，黃麗梅加入亞洲電視，1995至1999年擔任《今日睇真D》主持人，之後開設製作公司，與亞視展開長達12年合作關係，主力製作飲食節目，「我做製作，節目質素可以自己控制。由做資料搜集，到做預算，寫建議書，我很清楚一個電視台、電視節目如何運作，找到廣告商贊助，夠錢畀我去製作。」<br>黃麗梅英文名叫May，早在TVB《May姐有請》之前，已推出節目《May姐真識食》，嚴格而言，她才是在電視上講飲講食的May姐始祖。「飲食節目就算有廣告贊助，都要睇情況，煲粥都加雞汁就多咗，變成軟性廣告。唔關馮美基May姐事，都係公司要求，簽得約就要跟公司做嘢。有了商業元素，很多事都變得愛莫能助。聽講May姐其實煮得非常好食！」</p><p>分手再講無意思</p><p>我個人認為《今日睇真D》是黃麗梅事業之高𥧌，因為那是除「江澤民誤傳死訊」外我對亞洲電視碩果僅存的記憶；May姐卻認為《今日睇真D》只是令她為人熟識，但08年做飲食節目，終於令亞視有份拎到香港最佳十大電視節目第八名，這才是她在電視事業最豐收的一年。「做一個電視節目，由好多部門配合。」亞視換上老闆王征，製作節目的理念就出現了分歧。「佢想主打國內市場，佢唔係做電視出身，唔代表佢唔識管理。但我始終覺得我係做畀香港觀眾睇，香港的電視台係服務香港人。<br>「王征換了一個新班子，廣告部的開價嚇走了以往的贊助商，結果節目就唔成事。」不認同亞視換老闆促使她離開，只解釋當時她剛巧感到疲倦想休息，一停頓就擱置下來。但她與老東家一直保持友好關係，「之前亦有洽談過再合作做節目，但廣告上的問題始終銜接唔到。」我無理由不問她對於今日的老東家墮落得令人無言，有何感想。她雲淡風輕：「亞視有我的學習及成長過程，好多人邀請我評論亞視，但我唔會講佢壞話，我覺得講自己已離開的公司，就好似講自己舊情人。兩個人一齊的時候，你無話畀對方知佢有乜問題，分手再講就已經無意思。」</p><p>別人遇害的日子</p><p>亞視對她來說是分開了的舊情人，而沒有分手的，是與她相處十九載的男朋友。「我無結婚，都仲係嗰個男朋友。」這句說話後面其實有個笑笑表情符號，在這個時代甚至帶點難能可貴，貫徹地細水長流。十九年前的黃麗梅是《今日睇真D》主持人，有次她奉命到離島採訪一宗兇殺案，講解案件的是一名不諳中文，不知甚麼是亞視，不知黃麗梅是誰，但目光不曾離開過她的警察。「第一次約會，佢帶幾個幫辦出來，我都好驚，帶了幾個朋友，成十幾人食飯好有趣。」當年的亞視會用心訪查各宗兇殺案，而當年的男女約會會各自帶幾個朋友助陣。<br>已不記得那是甚麼兇殺案，但深刻記得是11月14日。「在別人遇害的日子慶祝不太好，佢話『No good』。」黃麗梅開懷哈哈大笑。「一直沒有結婚，覺得做男女朋友更好，要追，要討好，否則被人追走了！」結了婚等同擺在屋企，名字改作老婆或媽咪，職責是湊仔與做家務。「我喜歡的是，大家仍很喜歡對方，對彼此寬容的的感覺。戀人又好，家人又好，大家都要互相尊重。每個人都有缺點，甚至可能缺點多過優點。欣賞到對方優點足夠令你開心快活，就用多點胸襟去包容埋佢嘅缺點。」再無法包容下去，就只好做普通朋友，就像她與亞視。<br>不結婚也沒有生育，相敬如賓是一世的承諾，不需特別簽紙去證明，不辦一個為別人而設的儀式，不用失去自己的名字與姓氏。自由，不一定是做盡想做的事，而是可以不做自己不想做的所有事。</p><p>黃麗梅：</p><p>1963年生於廣州。在廣東省廣播電視學校電視藝術專業培訓班畢業，曾任職廣東電視台，91年加入亞洲電視做主持並拍劇，95年開始主持節目《今日睇真D》，曾為亞視帶來不錯的收視，之後她開設製作公司，以外判方式為亞視製作飲食節目，直至2011年合作告終。</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 <br></p></body></html>