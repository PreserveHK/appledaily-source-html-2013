<html><header><meta charset="utf-8"><title>馮仁昭四圍超：阿佘遇瘋狂粉絲　嘉穎唔護花 - 馮仁昭</title></header><body><h1>馮仁昭四圍超：<br>阿佘遇瘋狂粉絲　嘉穎唔護花 - 馮仁昭</h1><p>鄭嘉穎同佘詩曼呢對舊情侶噚日為咗搵真銀復合，喺銅鑼灣出席聖誕亮燈儀式。儀式後各自做訪問，突然有位瘋狂粉絲突破圍欄衝向阿佘，不停大嗌：「佘詩曼我好鍾意你呀！」即有數名保安將該名佘粉㩒落地，見到阿佘被嚇到退後幾步，佘粉唔好意思話：「對唔住，嚇親你，但我真係好鍾意你。」阿佘話喺內地經常遇到瘋狂粉絲，但咁驚險都係第一次，佢話：「呢次最驚，我個樣似好冷靜？吓，唔係可以點，對鞋太高又跑唔到。」</p><p>唔急結婚
</p><p>嘉穎同阿佘出場時各自拖住一位小朋友，但未有蹺手，嘉穎被指冇英雄救美，佢淨係笑唔答。問情侶價係咪特別高？嘉穎話：「吓，咁幽默，個騷無綫接，我冇所謂。」明年嘉穎同阿佘都返無綫拍劇，公司似乎想佢哋復合搵銀？嘉穎話：「唔知，你哋（記者）高層咩？都冇同我講。」對於《步步驚心》嘅吳奇隆同劉詩詩公開戀情，嘉穎話拍拖公開好正常，仲恭喜埋另一對劉愷威同楊冪，但自己就唔急住結婚。被問有冇機會同阿佘復合？佢話：「唔諗呢啲，暫時朋友關係非常好。」會唔會考慮返內地搵另一半？佢話：「講咗明年返TVB搵食，我係無定向風發展，等上天安排！」<br>撰文：馮仁昭</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>