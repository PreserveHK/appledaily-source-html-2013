<html><header><meta charset="utf-8"><title>林子祥：收收埋埋好啱Key</title></header><body><h1>林子祥：收收埋埋好啱Key</h1><p>詞神林振強生前有逾千首作品，跟林子祥（阿Lam）和葉蒨文（沙麗）夫婦合作最多，寫給阿Lam佔56首，是眾歌手之冠，包括《追憶》、《每一個晚上》和《愛到發燒》等，阿Lam追憶跟林振強合作時感慨說：「佢係好特別嘅人，諗嘢寫嘢都喺晒個腦裏面，收收埋埋同我好啱key，我哋合作得好好，唔需要講太多都溝通到，最鍾意佢寫《追憶》同《每一個晚上》，《追憶》更加寫到我同爸爸之間嘅感情，每次唱都好感動！」<br>兩人因合作成了朋友，有時會相約食飯，但每次都是傾工作，很少提私人事，阿Lam說：「到我知佢有病已經好後期，佢從來冇講自己患癌，唯一咁多年見佢成日食煙，佢話食煙係創作靈感，作為朋友，自己曾講笑勸佢：『你唔好食咁多，我唔想食二手煙。』佢就向第二度噴，後期佢唔喺香港住，又知佢有病，唔好意思搵佢，佢走咗真係好可惜，到𠵱家都冇邊個填詞人有佢影響力，佢講嘢又好笑寫嘢又精，真係嘥咗呢個人才！」</p><p>有藝術家脾氣</p><p>而沙麗演繹了林振強40首作品，包括《零時十分》、《200度》、《我要活下去》和《乾一杯》等，她說：「林振強係個好文靜嘅天才，有藝術家脾氣，試過唱《信自己》同《你要記住》時，覺得有一兩個歌詞押韻唔舒服，要求佢重寫，佢有少少竧，可能姓林都係咁，佢話我都唔識中文點識押韻。」<br>沙麗謂每次約林振強飲茶傾偈，他都很少說話：「佢最後幫我寫首歌《麻煩女人》笑死我，我問佢講邊個？佢叫我唔好咁敏感，最紀念性梗係《零時十分》，令我出名畀我事業。」</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>