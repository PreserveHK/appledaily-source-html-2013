<html><header><meta charset="utf-8"><title>肥佬黎凹凸拍檔</title></header><body><h1>肥佬黎凹凸拍檔</h1><p>林振強十多歲時跟李小龍的弟弟李振輝組成雷鳥樂隊，擔任主音結他手的他醉心音樂，其後染指填詞，林燕妮說：「有一日振強話想填詞，寫完畀黃霑睇過一次，佢好聰明，佢話寫嘢唔需要一定有關連，鍾意將唔相關嘢攞晒出嚟，佢幫陳百強寫《摘星》，佢話講戒毒道理好悶，所以歌詞有旅店叫後悔，《每天愛你多一些》其實寫畀太太同囝囝。」<br>林振強在佐丹奴任職時認識了黎智英，其後獲邀到壹傳媒工作，林燕妮笑說：「林振強唔講嘢，黎智英就一日講48小時，我問佢兩個點解可以成為好朋友，振強話佢唔講畀肥佬黎講晒，《壹週刊》、《忽然1周》、《壹本便利》都係佢改名，佢喺《蘋果日報》返工，但佢唔習慣返工，又好憎開會，佢話開會講埋無謂嘢，嗰時有個高層做得好高級，俾肥佬黎鬧：『你哋唔使聽佢講嘢，呢個人廢。』我問細佬點解嗰個人俾肥佬黎鬧足兩年都唔走？振強話有啲人係咁，有人工支咪得，但佢唔係，之後佢覺得開會悶，同黎智英講：『我唔返工得唔得？』否則佢辭工，佢唔係要好多錢生活，唔鍾意做就唔做，黎智英了解佢，由佢唔返工唔開會，我問佢唔返工點同黎智英傾？佢話唔傾㗎，寫囉，《壹週刊》每次出咗，黎智英要佢成本睇晒逐篇評分，《壹週刊》啲人話畀我知，你細佬要求好嚴格，唔係差就劣，但佢哋又好敬佩佢，振強走時黎智英都喊得好犀利。」</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>