<html><header><meta charset="utf-8"><title>學術篇：朱耀偉教授讚獨樹一格</title></header><body><h1>學術篇：朱耀偉教授讚獨樹一格</h1><p>林振強走了！黃霑走了！香港的一代填詞人相繼離世，早前專欄作家李純恩和唱作人周啟生都狠批樂壇已死，李純恩譏諷現今填詞人像文盲，結果與黃偉文爆發罵戰，究竟林振強的歌詞是否無人能代替？<br>專門研究香港流行歌詞多年、曾著有《香港粵語流行歌詞研究》、《詞中物：香港流行歌詞探賞》的港大教授朱耀偉接受本報專訪時說：「林振強影響好大，佢用好多填詞人冇用過嘅方法寫歌，如故事性嘅《追憶》，英文入詞嘅《零時十分》，場景嘅《絕對空虛》，題材大膽嘅《壞女孩》，有時又有電影感，當然仲有創意，佢擅用形象化嘅比喻，我覺得佢最出色嘅地方，係開創咗流行歌詞嘅寫法，自己最鍾意《細水長流》歌詞，情景交融感情細膩。」</p><p>「有好歌冇人聽」</p><p>朱教授讚揚林振強的歌詞出色，於80年代令廣東歌進入光輝歲月，對於林振強死後這十年的歌詞變化，雖然有人批樂壇已死，但朱教授卻不認同：「好多人話香港歌曲越來越差，但我唔同意，覺得未必與水平有關，周邊好多環境影響，如國語歌興起，加上整體香港文化下降，唔係潮流集中地，好多學生覺得聽廣東歌唔夠in。」<br>近年很多新晉填詞人冒起，朱教授認為近五、六年歌詞題材寫法都很多元化，他說：「80年代林振強、林敏驄發展快，因為佢哋好多機會，近年多咗唔同風格填詞人，如林若寧、小克、林寶、梁柏堅，但市場萎縮冇80年代發展空間大，佢哋已經努力做，但事倍功半，同流行曲形象唔in有關係。」<br>朱教授覺得近年的黃偉文，在詞作上頗有林振強風格，他說：「黃偉文有天馬行空創意，仲有自己特點，好似寫同性歌曲又大膽，甚至超越林振強，所以我唔同意流行曲因填詞人死，我𠵱家都聽廣東歌，可惜有好歌冇人聽，唔知點搞，希望電影帶起流行曲，互相影響改變形象。」</p><p>【林夕銘記寬容填詞】</p><p>林夕封林振強為偶像，日前他接受商台訪問笑言自己筆名姓林，都因為太崇拜林振強，林夕說：「當時認為填詞人姓林，歌詞點都會好啲。」林振強輕鬆地認真做的態度，對林夕影響甚大，他說：「唔好咁緊張，眉頭唔好皺住寫詞，林振強第一首作品《眉頭不再猛皺》，呢首歌打開咗我心裏面道門，令我反思學習呢種態度。」<br>林夕最欣賞林振強的歌詞有故事性、富畫面感和情節性，如張學友《每天愛你多一些》，歌詞簡單直接，他說：「簡直將我寫嘅《你的名字我的姓氏》比下去，我雖然好歌頌愛情，但唔太識用文字去歌頌。」林夕更從林振強的歌詞上，學懂運用廣告的技巧，在歌詞中融入宣傳口號，如陳百強的《摘星》、林子祥的《生命之曲》和林憶蓮的《醒醒》，最後他送上張國榮《春夏秋冬》給林振強，慨嘆四季如輪轉，希望大家學習林振強輕鬆生活的態度。</p><p>【潘源良：永記正能量】</p><p>填詞人潘源良跟林振強同行卻不是敵國，兩人還是惺惺相惜的好友，阿潘仍深刻記得兩人首次見面的情況，他說：「當年喺亞太流行曲創作大賽，佢主動走埋嚟同我講，好鍾意我寫畀林子祥嘅《邁步向前》。」<br>阿潘指林振強是一個顧家的男人，當年為了讓兒子有好環境讀書，選擇了低調地移民，阿潘很尊重好友的決定，對於林振強不幸患癌，阿潘慨嘆說：「記得喺作曲及作詞家協會晚宴，我發現佢面色偏黃，大約一星期後佢仲停咗一日專欄，我即刻打電話畀佢，因為我知道佢從來唔會脫稿，佢話畀我知身體唔太舒服，得到一個要長遠搏鬥嘅病。」<br>之後林振強閉門在家休息，兩人由出外飲咖啡轉了到林家吃飯聊天，情況維持了一年，林振強就走了，阿潘說：「雖然我冇送佢最後一程，但佢嘅正能量永遠留喺我心裏面。」</p><p>【倫永亮筆袋憶故人】</p><p>03年12月1日，林振強喪禮在薄扶林天主教露德聖母堂舉行，這天，倫永亮彈奏《千億個夜晚》，陳潔靈唱《千千闕歌》送故友最後一程。林振強為倫永亮寫了《鋼琴後的人》、《給戀愛喝采》、《休止符》、《因你極難代替》等歌，相隔十年，倫永亮仍保存林振強生前送他的筆袋，他說：「最感謝佢幫我度身訂做《鋼琴後的人》，佢覺得我似Elton John，改寫咗我歌手形象。」<br>對於好友不幸患癌，倫永亮說：「佢有日約我上屋企食飯，成三四個月冇見問佢點？佢坦白話：『我大件事！』原來佢做咗化療好番，但嗰晚食完飯，個幾星期後佢話擴散，之後入咗醫院高度隔離病房，寶媽（林太）話佢都係隔玻璃傾偈，冇可能直接照顧佢，自己諗起都失落！」<br>陳潔靈至今仍記掛這位老友，讚揚他是當代超卓詞人，曾為她寫《風是冷》、《千個太陽》、《白金升降機》等歌詞，她說：「記得02年我幫金帆獎做司儀，嗰晚最後一次見林振強，後來知道佢病一段時間，但冇騷擾佢，佢係我哋生命寫照，用堅毅精神去行最後嘅路，用幽默表達人生困難，佢嘅文字畀我好多意念，佢係好正面嘅人，用廣闊胸襟寫人間情愛，教我哋面對人生，令我都好堅強。」</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>