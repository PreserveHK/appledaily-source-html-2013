<html><header><meta charset="utf-8"><title>為變靚　可以幾盡？靚過　就唔想肉酸番</title></header><body><h1>為變靚　可以幾盡？靚過　就唔想肉酸番<br></h1><p>網上有惡搞金句：「你的樣子如何，你的日子也必如何。」香港網民一邊恥笑「泡菜國民」撞樣撞到飛起，一邊卻對假到無朋友的俊男美女如癡如醉。雖說沒有人想一世淪為路人甲乙丙，還好現階段香港人只敢膽粗粗進行微整形，取悅一下自己，而且不只是女士，男士一樣想自己變靚啲。<br><br>記者：溫曉嵐、盧家蕙<br><br>攝影：陳國良、林栢鈞、楊錦文、陳永威</p><p>從事Marketing的Don Mak，每天見客無數，除了靠實力，相信靠樣同樣有助「食糊」，「外國有調查顯示靚仔靚女會比普通樣子的人搵得更多錢，平日傾生意我都發現好多老闆對外表吸引的人有更大信心。」去年他偶爾跟美容品牌合作做生意，該公司的整形醫生建議他作微整形會「更靚仔」，「又唔係打開個鼻塞嚿嘢入去，微整形的物質只是水份，身體會慢慢吸收。第一次我就注射了下巴，效果大概維持了4個月。」會不會再有下一次？「人人都想越來越靚，何況靚過就唔想自己肉酸番！其實微整形就好似剪頭髮一樣，只要是醫生建議我都會考慮再整。」<br>身邊朋友也見到他微整形成功：「有次上一個ibanker朋友屋企，記得我嗰日好hea連頭都無gel，佢一見我就讚我『靚仔咗喎』，之後佢都打埋（下巴）一份；女仔更加唔在講，本身女性朋友對整形話題好有興趣，當知道我微整形後，第一個反應都係『真係㗎？邊度整？整得好唔好？幾多錢？』一連串切身問題，因為佢哋難得可以同男人Share心聲嘛！所以間接上對異性緣都有幫助。」至於怕不怕有後遺症，他直言不太擔心：「我只是注射填充物，又不至於上癮到去韓國大改造，而且透明質酸對人體沒有害處。反而見過有女性朋友貪小便宜，返廣州、深圳微整形，有人個鼻整歪咗，有個下巴就尖到想自殺，可能本身物質唔純正吧，總之好肉酸！」<br>採訪當日，Don正好準備注射鼻樑及下巴，希望看起來更尖長。「間尺鼻、V煞面就不必了，我只是想靚得自然。」</p><p>填充物、Botox、PDO線
</p><p>據歐美一整容趨勢調查顯示，當地近三年的整形市場正逐步下跌，有整容醫生表示：「以前流行的隆鼻、割雙眼皮等熱門手術，現時很多人害怕副作用，加上恢復時期太長，所以轉攻微整形。」現時最流行是3種微整形：「先說填充物，選擇很多，粒子可分大中小，對一些未有全面心理準備的人來說，一下子作出大轉變可能難以接受。由於微整形於半年至九個月內會流失，樣子會回復原狀，如有需要可半年至一年再補針。至於Botox，即肉毒桿菌素，主要用來塑造V面，就是把過份發達的咀嚼肌縮細，同樣非永久性，可持續半年至一年，重複注射才可帶來更持久的效果。另外是針對皮膚鬆弛及不飽滿者的Sculpture膠原增生，直接注射至真皮層，便可刺激自身骨膠原增生，效果可持續2年，每3針為一個療程。最後是PDO線，可打造V面，具拉提作用，踢走雙下巴。</p><p>打針　因想梳All Back
</p><p>專業化妝師Kings Yip， 整形的部位相當刁鑽，亦是不少上年紀女士的熱門部位——魂精。注射透明質酸於眼角（太陽穴附近）位置，令本來凹陷的地方更見飽滿青春，但年紀輕輕的他，只是為了一個型爆All Back髮型：「這部位太凹陷，顯得雙眼以下部份看起來更大，頭尖臉大不好看。我好想梳周柏豪的All Back頭，好型！」知道可以注射填充劑，他便諮詢做美容的女友：「她鼓勵我整喎，因為物質會被人體吸收，又不是永久，感覺很安全。」足足注射了3 ml，才把凹陷的位置填滿，整個人精神晒！「家人知道我打針，只說『係咩？唔多覺嘅』，幾千蚊如果買到開心，無乜所謂。」朋友又讚他好似型仔不少，於是大膽一試鼻樑注射，「面部輪廓更加立體，感覺面形平衡好多。」記者得知他經常面對明星、model及傳媒，問他會否因為「型咗」而多了工作，他謙稱：「其實工作是講實力，我覺得Job就差不多，最重要係透過微整形變得更具自信，可能間接有幫助，不過最大得益，係照鏡時感覺良好得多。」</p><p>大學畢業生 整完先搵工</p><p>據一專業整容醫生透露，整形年輕化是不爭的事實：「以前可能30至40幾歲的人才會考慮整形，但現時更多是大學畢業生，他們放暑假時才21歲，已想先整形再搵工。這風氣於國內更盛行，自由行來港shopping後，跟手就來做注射，有人甚至帶正在讀書的女兒來呢！」至於整形部位，絕大部份都選鼻及下巴：「這兩部份佔全臉的80分，其次是修正包包臉及拉提。」</p><p>資料提供：</p><p>香港醫學抗衰老中心、韓國麗珍醫療集團、韓容整形、I.P.S. Korea Consultant Limited、Dr. Wu Anti-aging &amp; Dermatology Centre</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange <br></p></body></html>