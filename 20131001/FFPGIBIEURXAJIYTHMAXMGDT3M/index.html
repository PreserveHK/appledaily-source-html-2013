<html><header><meta charset="utf-8"><title>蘋波品足：車路士撻着「馬達」 - 蘋果波神</title></header><body><h1>蘋波品足：車路士撻着「馬達」 - 蘋果波神</h1><p>阿仙奴、利物浦度過甜蜜9月；要選10月最值捧的英超強隊，我揀今晚遠征羅馬尼亞的車路士。摩帥常自製新聞玩傳媒，其實球隊戰力及士氣進一步攀升，今晚作客豈敢再玩敵，摘「星」復仇在望，讓半/一捧上盤。<br>上輪英超演爆冷日，獨阿仙奴及利物浦延續勁勢，英超太緊湊，強如10億大軍曼城，今季在英倫作客碰壁處處，唯一作客勝仗就是歐聯首輪大勝捷克兵，曼聯則低處未見低；今次輪開打，歐聯另一種思維同一種攻略，強隊未夠分冇得hea，車仔作客鬥星隊，只要認真作戰，打開小組勝門難度不大。事實上，當你麾下擁近20位精兵，先排除是波士阿巴又或是技術總監艾曼奴安插的人馬，摩帥開季9場，幾近場場不同陣容可以理解，如果球迷仍沉醉那些可能永遠沒有答案的茶餐廳式是非，總會錯過不少投注良機。<br>所謂傳媒指的車仔3大餘孽，上仗鬥熱刺終「真相大白」。大衛雷斯上仗踢足沒太多犯錯；全場奔走，更勇挑對手維頓漢致被逐的費托，為保住份工兼再冇前帥賓迪尼斯照住，爆發力縱不再但好感回來了；上季隊中最佳球員、今季長坐冷板的桑馬達，後備出場交了助攻給泰利扳平，摩帥賽後即大讚，並獎桑馬達今戰鬥星隊勢復踢正選，那摩帥早前所謂奧斯卡杜斯山度士攻守兼備，是未來核心，真的值得波友上心？摩帥賽前誇獎已非昔日戰友的波亞斯領軍的熱刺為爭霸之材，這是給傳媒的吹水材料，他的另一管理殺着──激將法。這次能頂住熱刺上半場猛攻，下半場扳平致有機在費托被逐前反勝，對士氣有莫大幫助，馬後炮非單純睇數據；車仔季初發揮一般，但實情只落後未證作客能贏強隊的榜首阿仙奴4分，排位也在曼市雙雄前。<br></p><p>車路士首輪迎巴素利竟先勝後敗，遭遇近10年踢歐聯分組賽主場首敗，也是首輪最冷戰果，難明！抽籤時所處的E組，車仔被認定是抽上籤，今戰對手星隊上屆在歐霸盃16強曾贏過車仔，最終仍被淘汰；今季升呢，首戰作客吞已非德國勁旅的史浩克3蛋，這支羅國1哥陣中除一位波蘭及馬其頓國腳後衞外，骨幹全屬土炮兼有7位羅國國腳在陣，模式與曼城首輪鬥捷克勁旅柏辛域陀尼亞相若，所以莊家開出今場車仔鬥褪色東歐強豪的賠率，跟上一次曼城也相若，食髓知味，無視星隊主場厲害，拙欄再推車路士這半/一盤。<br>車路士今戰後，10月份旅程包括鬥諾域治（客）、卡迪夫城（主）、史浩克04（客/歐聯）、曼城（主）及阿仙奴（客/英聯盃），戰車的「馬達」開始撻着，有好戲睇！<br>文：蘋果波神<br>mailto:appleballgod@gmail.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>