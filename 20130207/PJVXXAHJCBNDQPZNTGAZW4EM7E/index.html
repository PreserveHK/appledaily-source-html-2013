<html><header><meta charset="utf-8"><title>中門大開：政治力消失 - 添馬男</title></header><body><h1>中門大開：政治力消失 - 添馬男</h1><p>港人治港之所以注定失敗，係因為政出多門，公公婆婆多，人人有「制」肘，政治力量分散，無法集中。老左經常話英國人得，我哋亦都得，實情係英國人做得到，有一定條件，𠵱家條件已消失，所以好多嘢變咗質。</p><p>英國外派殖民地總督，表面上係受殖民地事務部、或後來外交部所管轄，但自從六十年代開始，英人就地而治，外派總督毋須事事請示外交部，戴麟趾開始已直接同唐寧街首相以私人信件方式往來。麥理浩來港則更是肩負「民生抗共」任務，在六七暴動後推行改革，麥理浩五十年代曾任港府政治顧問，當時已形成一套民生抗共戰略思維。<br>英國在二戰後面對殖民地獨立及民主呼聲，香港楊慕琦總督一度也想推行民主改革，本地華人要求民主呼聲出現，但英國人恐怕民主改革會令香港反殖運動壯大，加上紅色中國在旁虎視眈眈，最終英人放棄了民主改革。六七暴動令英國人反省要建立抗共堡壘，並非走民主路，而是走民生改革。五十年代港英密切監視左派學校政治活動，認為只有擴張官津學校，提供更多升學機會，以及開辦多一間本土大學，以免年輕人北上求學，被洗腦後回港滲透變成潛在威脅。至於公共房屋則是解決貧富懸殊，兼且開發新市鎮，建立香港人全新的社區及公民意識。<br>民生抗共是冷戰下英國在港政治戰略，也造就了香港蛻變成現代城市，同舊殖民勢力葡澳分道揚鑣。當麥理浩執行計劃時，先起用一班本地華人政務官，廖本懷1967年出任屋宇建設處處長，1973年出任房屋署署長，10年建屋計劃由他執行，陳祖澤、李麗娟出任港督祕書，地區專員則係孫公、葉澍堃、曾蔭權等人。當時有冇人拖麥理浩後腳？當然有，其中一個係財政司夏鼎基，1972年石油危機後大削開支，令10年建屋計劃爛尾。<br></p><p>以往港督有充份授權
</p><p>七十年代是建設香港黃金歲月，港督有足夠政治能量去推行建設大計，既有倫敦充份授權，本土公務員開始受重用，政務官在新發展區開山劈石，手握地政大權，猶如土皇帝，而沙田、屯門就係在他們手上建成。回頭睇睇今日，業餘政客掌權，議會有責無權，政務官不滿而退縮，政治力量已不斷流失。<br>如此殘局，進不得退不得，齊心建設香港，不過是政客口號。<br>香港福地氣數將盡。<br><br>添馬男</p></body></html>