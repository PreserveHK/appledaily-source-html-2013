<html><header><meta charset="utf-8"><title>天與地專訪：歡天喜地</title></header><body><h1>天與地專訪：歡天喜地</h1><p>和諧不是一百個人講同一說話，和諧是一百個人有一百句不同說話之餘，而又互相尊重。今日大年初一，一百個人都會懷住同一種心情去講同一句說話，就是恭喜發財！佘詩曼蛇年有「佘」福，本報特請她與林保怡、陳豪和黃德斌三位《天與地》好拍檔夾band送龍迎「佘」，借band sound唱好蛇年，希望今年百業興旺，人人歡天喜地。</p><p>被網民捧為神劇的《天與地》，去年12月奪無綫台慶頒獎禮最佳劇集後，片尾曲《年少無知》上月又橫掃多個音樂頒獎禮大獎，風頭一時無兩，就連近日深宵重播也反應熱烈。今日是蛇年大年初一，本報請來《天與地》主角林保怡、陳豪和黃德斌送龍迎「佘」，與《天》劇另一好拍檔佘詩曼夾band跟本報讀者拜年，唱好蛇年。蛇年「佘」年，新一年擺明是阿佘世界，難怪拍照當天，保怡一見阿佘即笑說：「蛇年佘詩曼一定好快樂，大家沾吓阿佘啲旺氣，今年齊齊賺多啲。」</p><p>對今年被指是「佘」的世界，阿佘十分受落：「咁我保佑你哋個個發達！我都望自己帶畀大家好運。」新年願望是否想早日搵到另一半？阿佘笑言：「多謝晒！都希望遇到真命天子，事業方面，好似𠵱家咁，做自己鍾意做嘅嘢就足夠。」<br>保怡、陳豪和黃德斌蛇年財源滾滾來，三子除昨晚年廿九聯同阿佘獲重金禮聘邀請出席荃灣一商場舉行的新年倒數活動外，下月三人又將拍檔做騷再唱《年少無知》，可謂豬籠入水。談到酬勞，保怡笑說：「陳豪同德斌我就唔知，但我係可觀嘅， 藝人係海鮮價，唔通拍劇仲有一萬一集咩，幾大話自己50萬一集啦。」莫非在暗寸近日被指內地拍劇每集收50萬人仔的鄭嘉穎和林峯？</p><p>保怡隨時返TVB</p><p>已離開無綫的保怡透露蛇年會接拍一部內地劇和兩三部電影，問王維基可有邀請拍劇？身旁的阿佘即開玩笑搶着說：「搵我！推咗！100萬一集呀！」保怡坦言現時留港拍劇主要視乎劇本和金錢，問可有機會返無綫拍劇時，他反問：「點解冇機會？之前有人問葉德嫻返TVB拍劇時，聽到佢提起我，好開心，如果過到佢嗰關，相信劇本一定有番咁上下。如果葉德嫻做，我當然好有興趣啦。」<br>近年不少小生花旦返內地拍劇搵真銀，保怡也趁勢鼓勵陳豪學好普通話到內地掘金，但陳豪卻以「冇幾何用」為由婉拒，保怡沒好氣說：「你諗住成世喺TVB呀？」儘管陳豪認同保怡所講，並非一世在無綫打工，但他透露加入無綫前已在內地拍過無數劇集，陳豪說：「以前同𠵱家當然唔能夠相提並論，但我心態係隨遇而安，冇乜所謂。」對於被彈普通話差，陳豪笑說：「同古天樂差唔多啫。」阿佘聞言不禁失笑說： 「由佢啦，佢勝在有自信，佢講完好似冇錯、冇事咁。其實佢使乜返內地講普通話，佢咁多廣告拍。」確實陳豪接廣告接到手軟。問蛇年可計劃跟女友陳茵媺拉埋天窗？陳豪即耍太極說：「年幾（拍拖）咋喎！有好消息再話畀大家知。」</p><p>德斌搵錢娶老婆</p><p>黃德斌今年難得有機會跟保怡和陳豪憑《年少無知》搵真銀，但他表示搵錢是其次，最開心是與老友碰頭，他說： 「三個人時間好難夾到，佢兩個價錢又好貴，我就唔係好貴，不過三個可以再走埋一齊嘅感覺係興奮嘅。」可計劃蛇年跟女友結婚？黃德斌苦笑說： 「再努力吓先啦，你見我搵錢搵咗幾多年？要繼續努力至得。」就此祝黃德斌蛇年賺個盤滿缽滿，早日跟女友拉埋天窗吧！<br>採訪：戴彩煥、羅美倫<br>攝影：林德雄　協力：葉君海<br>樂器提供：柏斯琴行、Gibson、Epiphone、Ludwig<br>（佘詩曼）化妝：Katherine Lo　髮型：Lorraine Lam of Hair Culture</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>