<html><header><meta charset="utf-8"><title>電視撈飯：思捷詐醉鬧事<br>Bob匿埋爆粗</title></header><body><h1>電視撈飯：思捷詐醉鬧事<br>Bob匿埋爆粗</h1><p>無綫節目成日被人批評越做越差，最近李思捷主持嘅《玩嘢王》終於爭番口氣，前晚播出嘅第一集好評如潮，連一向寸人唔留情嘅網友都激讚，話笑到肚攣，仲好有當年吳耀漢嘅《攪攪震》嘅幽默本色！成晚俾人整蠱得最犀利嗰位係阿Bob林盛斌，佢做咗一場假婚宴嘅司儀，遇到扮嘉賓嘅李思捷醉酒鬧事、結婚蛋糕冧咗、舊愛搶新娘同新娘契爺受刺激暈低連串突發事件，聽講佢喺休息室狂爆粗口，最後被監製剪晒啲不當用語。<br>雖然思捷嘅整蠱兵團好逼真，但都俾部份網民質疑造假，Bob噚日喺電話度講：「唔係，因為行內人都知，好多朋友間幫上幫做job，去到啲婚宴見到導演、攝影師係識嘅都唔出奇，今次佢哋製作好認真。」</p><p>沈卓盈保守秘密
</p><p>咁多難題要處理，Bob承認忍唔住爆粗：「最勞氣係抽獎利是一千變二十，我幾尷尬呀！返房我用好多助語詞鬧個伴郎，成晚嘅助語詞可以拍幾部《低俗喜劇》，監製笑住話要成段刪。」堅嬲？Bob話：「冇，玩吓唔緊要，最慘係冇咗封婚宴利是，只得一個騷啫。」聽聞Bob變成被玩對象，係睇準佢做嘢時上心，唔會有事行咗去就算，見到Bob好man咁衝去攬住思捷唔畀佢搞事，唔見一封婚宴利是，但被人封做執生王，日後大把人搵，實補得番數啦！<br>曾被玩嘅沈卓盈噚日返電視城為《玩嘢王》錄影，佢話之前俾人整完一路守住秘密，係希望更多人中招：「啲同事好易俾人整到，因出晒通告真嘅一樣。」而下一集就會播馬賽被整蠱嘅片段，令人好期待。</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>