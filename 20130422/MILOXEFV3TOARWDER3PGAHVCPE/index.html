<html><header><meta charset="utf-8"><title>專題人物：<br>隱世「貼士王」：長賭必輸</title></header><body><h1>專題人物：<br>隱世「貼士王」：長賭必輸</h1><p>中環不愧為投機勝地，一身老西的金融才俊固然炒股炒輪，就連身穿飛機恤的老翁也一身貼士，不過他的強項卻是賽馬，30多年來在中環報攤寄賣博彩心得。<br>他早年曾替著名馬評家董驃抄貼士，但賭客如想靠他刀仔鋸大樹，還請三思，貼士標榜「機密」，其實抄自馬報，他不過搬字過紙而已；而且他試過賭到損手爛腳，如今領綜援過活，貼士勝算頗成疑問。　撰文：中環特工隊</p><p>50、60年代賽馬興旺，帶動馬評家寫賽馬貼士，在報攤寄賣，後來互聯網出現，街頭貼士走向末路，不過今時今日的中環，還看到它蹤影。皇后大道中與石板街交界有個報攤，檔後圍板貼上七、八張街招，寫上：「局內人士」、「早有安排」、「真過珍珠」等等，還註明彩金高達62萬多元。<br></p><p>幫董驃抄貼士　簡而清請飲茶</p><p>售賣這份賽馬貼士的報攤女東說：「我寄賣咋，100蚊3Win 2Q，200蚊就4Win 3Q，寫貼士嗰個人唔會出現。」她不肯透露自己分賬多少，只說早在30多年前其父擺檔的日子，這名「貼士王」已經掛單，還有熟客長買，不過近年已沒幫襯。「冇報攤畀佢掛單，我咪畀佢喺度賣囉。佢仲同我講，想當年輸得太多」。<br>記者在報攤附近守候幾天，終於發現一名滿頭白髮的男子，身穿杏色飛機恤，手持紅色膠袋，走到報攤後端，從膠袋掏出幾張賽馬結果貼在圍板上，並以紅筆圈着跑出的號碼和派彩，再到檔口拿走新出版的馬報，便匆忙離開。三小時後又回來，放下剛寫好的貼士，便乘搭港鐵離去。<br>貼士王行程緊密，來到在旺角荷李活商業中心對開的報攤，再貼上街招，並將貼士交給報販，再搭港鐵返回觀塘翠屏邨住所。<br>事隔三天，他再次現身中環，記者佯稱馬迷上前索取貼士，他也「開誠布公」：「嗱，咁樣，呢隻搭嗰隻，呢隻搭呢隻，再呢隻搭嗰隻，運氣吖嘛！」他說得兒戲，仿似不用刨馬經，「唔使刨㗎！左搭右搭就得㗎啦！講媖運吖嘛，六合彩頭獎夠有人中啦！既然你搵得我，我老老實實講畀你聽」。然而從街招所見，他的命中率卻極高，他從實招來：「你咁都信呀？呢啲係廣告嚟㗎，廣告你都信！如果係得，我早就發達啦，仲使寫咩，哈哈！」他不願透露每月所賺多少。<br>貼士王自稱姓黃，73歲，畢業於深水埗香江中學，幾十年前經朋友介紹認識董驃，自此合作，驃叔口述貼士，他抄下發給報館，「我嗰時20幾歲，幾百蚊抄一次，中唔中就另一回事，最緊要有稿費收。佢叫我哋唔好賭咁多，賭得越大，越死得快」。他自詡另一知名馬評家簡而清生前亦跟他熟稔，每次贏錢都請他飲茶。</p><p>左抄右搭唔算呃　「做人要講運」
</p><p>黃伯不願置評是否輸過大錢，只說：「我話畀你聽，長賭就輸梗，唔輸就問我啦！你睇媖幾多人輸到跳樓？」<br>黃伯與女友住在翠屏邨，靠綜援過活。他憶述早年還當過巴士票務員及小販，退休後患上糖尿病，仍無阻他寫貼士過日辰，但他否認欺騙讀者，「照我買法中咗，點算欺騙呀？我只係按專家貼士，再搭多幾隻自己心水，六合彩求其都有人中頭獎啦！做人都要講運㗎，人哋一出世就做咗李嘉誠個仔，我一出世就做乞兒，咁你話做人係咪要講運？」<br><br>中環爆料熱線<br>WhatsApp：9499 3777</p></body></html>