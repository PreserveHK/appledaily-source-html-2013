<html><header><meta charset="utf-8"><title>中門大開：天災人心 - 添馬男</title></header><body><h1>中門大開：天災人心 - 添馬男</h1><p>四川雅安地震，傷亡慘重，香港人見到電視新聞傳來畫面，一下子又回到08年汶川地震那種心情，李克強說四川多災多難，睇到災民苦況，亦感到難過。<br>但心情難過之餘，感受與上次汶川地震也有分別。第一個問題自然係點解無法預警？尤其在汶川地震付出了數以萬計生命之後，為何對同一地震帶之監測預警工作，好似冇乜改進，相信一般民眾也有同樣疑惑。汶川地震，共產黨成功以多難興邦及民族主義號召民眾，轉危為機，但最令香港人心痛，豈止災民失去至親、流離失所，還有災後追究豆腐渣工程的維權人士譚作人、藝術家艾未未遭受迫害，譚作人至今仍囚在震央城鎮雅安獄中。<br>天災當然有不可預知的成份，但人禍及制度腐敗，則可以預知。<br>香港人正因有民胞物與精神，在災難前撇開對共產黨管治不滿，幾年下來，在援川工作上，政府公帑、馬會及民間捐助合共100億，100億唔係一個小數目，未計政府在成都設立援川工程辦公室、專業人士北上協助，可以講最認真去落實救助四川災民及支援災後重建，就係香港人。<br>大家援助災民，除了本着人道主義精神、民族感情之外，仲希望內地可以在制度上有改進、有變革，尊重人民生命、尊重社會及輿論監督。香港人唔需要共產黨表揚援川工作，亦唔需要領導接見，我們的期望只係好基本，就係內地尊重自己人民應有權利。自上次汶川地震及京奧後，香港人投入了對民族國家情感，但跟隨而來係大國崛起，內地進入維穩時代，壓制異議聲音，其後遺症係香港社會開始出現一種與內地保持距離的聲音，不論大家稱為自治派也好，本土派也好，呢種不介入內地事務之趨勢，正在年輕一代出現。</p><p>救災之後　冀制度改進</p><p>今次地震後，相信不少政黨及團體會動員香港市民捐助災民，而內地也會有一段媒體開放時間，容許境內外媒體入災區採訪，報道官兵消防爭分奪秒搶救災民、領導探訪發表講話、解放軍誓師出發等，再次出現。問題係今日香港人，經歷了汶川地震那次強大民族主義情感動員後，會否已出現了感情疲累症呢？我當然希望自己估計有錯，在習近平、李克強等新領導下，救災不會又變作民族情感動員或維穩壓倒一切，而係實事求是，在救援災民之後，認真檢討四川地震帶之預防、監察，做好人民災難應變教育，從制度上降低天災影響。<br><br>添馬男</p></body></html>