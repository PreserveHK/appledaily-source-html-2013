<html><header><meta charset="utf-8"><title>隔牆有耳：<br>立會議員炒餸嚇怕名廚 - 李八方</title></header><body><h1>隔牆有耳：<br>立會議員炒餸嚇怕名廚 - 李八方</h1><p>立法會議員把口就天下無敵，但十指不沾陽春水嘅佢哋，煮嘢食就有心無力。噚日九位議員夥拍智障人士，以烹調牛肉比拼廚藝，大會評判名廚周中師傅，同埋香港廚師協會委員楊國基（Ｂilly）試味時，忍唔住口「炮轟」議員，狠批佢哋煮餸唔落鹽、牛肉竟然有什果賓治味、炒到過晒龍，話今次試到議員嘅手勢，真係「三生有幸」！</p><p>陳恒鑌奪冠</p><p>第九屆扶康會「香港最佳老友」運動電能烹飪比賽噚日舉行，最後由民建聯陳恒鑌嘅翠玉瓜炒牛肉攞走冠軍。<br>陳恒鑌話自己細細個已入廚，煮開乾炒牛肉，所以無難度。而地獄廚神就非民主黨黃碧雲莫屬，佢碟蘋果炒牛肉，以士多啤梨圍圈伴碟，烹調過程令人滴汗，主持人李志剛都忍唔住話，韓燒、藥膳、油浸乜都齊。周中師傅賽後都話黃碧雲嘅菜式令佢難忘：「其實個味道都幾奇怪。」其實呢場比賽貴乎議員同智障人士嘅合作性，味道仲係其次。<br>工聯會鄧家彪同民建聯陳恒鑌喺呢方面真係抵讚，全程都畀機會拍檔發揮，唔會乜嘢都霸住做，又會互相溝通，至於其他議員，就認真要學吓。</p></body></html>