<html><header><meta charset="utf-8"><title>樂香園：做李嘉誠世界 - 密西比</title></header><body><h1>樂香園：做李嘉誠世界 - 密西比</h1><p>持續了差不多一個月的碼頭工潮終於到了「戲肉」，「最後大佬」長實（001）主席李嘉誠「頭馬」、和黃（013）董事總經理霍建寧日前首次回應事件。令大家意想不到的是，他似乎並不是出來收拾殘局，左一句「唔關我哋事」，右一句「要加（人工）20%，即係唔想傾」，倒令罷工事件升溫。<br>更叫人驚喜（或驚奇），是霍大班居然重用10年前金句「唔好做我世界」，間接引證事件已發展到很嚴重的程度。霍建寧第一次說出這句金句，時為02年8月27日，當時由於合和（054）主席胡應湘建議興建港珠澳大橋，勢影響和黃香港碼頭業務，故霍建寧罕有「披甲上陣」，親身為超人護航。<br>霍氏那天在電話會議是這樣說的「若Gordon（胡應湘）起橋，自己搵到錢，我恭喜佢囉……佢去做世界唔緊要，你就唔好做我世界。」當時有分析指，由於和黃擔心若大橋建好，政府便會在大嶼山興建新碼頭，故反應才這樣激烈。那次結果大家也很清楚，和黃反對無效，大橋照樣興建。今次會否歷史重演呢？<br><br>密西比</p></body></html>