<html><header><meta charset="utf-8"><title>隔牆有耳：<br>小李怕俾人做世界　飛髮到會 - 李八方</title></header><body><h1>隔牆有耳：<br>小李怕俾人做世界　飛髮到會 - 李八方</h1><p>和黃大班霍建寧前日大鬧李卓人「幫工人做世界」，結果俾阿人以一句「我唔係張子強」秒殺！查實首富家庭都真係好驚人做佢世界㗎，好似最近俾人稱作「小李」嘅李澤鉅咁，八方曾聽聞一個關於「小李」剪髮嘅傳聞，呢個傳聞足以反映佢對外人好有戒心。八方有個朋友，識得一位隱世髮型師，喺好多年前曾經幫過港燈職員開興趣班教剪頭髮。其中一位學員係一位闊太，但髮型師最初並唔知道闊太嘅身份，更加唔知佢老公係邊位。</p><p>老婆王儷橋曾學剪髮</p><p>學剪髮期間，闊太有一日突然同髮型師講，佢老公趕住出差，可唔可以去佢屋企幫佢剪髮？髮型師原本唔係好願意，覺得想剪髮點解唔落舖頭幫襯，咁大牌要人上門？但最後都係心軟應承咗，就吓人哋一次咁多。<br>結果闊太搵靚車去接髮型師，車程都幾遠吓㗎，由炮台山嘅髮型屋直入南區。上車之後，髮型師根本唔知自己其實會去邊、要幫邊位剪髮。<br>直至入咗人哋大屋，見到大廳放咗首富張大油畫相，髮型師諗一諗先知道自己應該係要幫小李剪髮，個闊太就係佢老婆王儷橋！聽聞呢次經驗麻麻哋，隱世髮型師後來都唔想再「到會」剪髮。<br>講呢件事畀八方知嘅老友話，聽聞王儷橋當年學剪髮，其中一個原因，就係想幫老公理髮。老友認為事件反映小李份人好缺乏安全感，剪髮呢啲咁「高危」嘅活動，小李唔輕易交託畀人，點知會唔會俾人「做世界」㗎！<br><br>mailto:pf_lee@appledaily.com</p></body></html>