<html><header><meta charset="utf-8"><title>祖兒挨實師兄嘆壽司</title></header><body><h1>祖兒挨實師兄嘆壽司</h1><p>【中環威靈頓街】現年32歲的容祖兒擺脫盛女行列，跟劉浩龍（師兄）發展女尊男卑「祖師戀」，大前晚兩人拍拖到中環豪嘆日本料理，師兄施冧功幫女友夾餸搭膊兼攬腰，愛到發燒的祖兒表現冧爆，主動投懷送抱挨落師兄心口，兩人不時甜蜜蜜互望，祖兒笑到露出招牌大牙肉，還扮鹹蛋超人擺甫士晒可愛，最後由師兄負責埋單，做足男友本份唔使女人錢。</p><p>身家超過兩億的樂壇天后容祖兒，去年6月撇甩相交多年的同性密友何韻詩，驚爆跟二線歌手劉浩龍譜「祖師戀」，雖然女尊男卑不獲外界看好，但兩人卻懶理閒言閒語，繼續埋頭沉醉愛河之中。大前日祖兒在尖沙嘴出席完器官捐贈活動後，連衫都沒時間趕返家更換，晚上即急不及待約會師兄，甜蜜蜜出巡中環拍拖覓食。</p><p>「覺得自己好舒服」</p><p>大前晚約9時半，祖兒和師兄約男友人做伴，三人乘的士抵達中環威靈頓廣場，他們上了一樓的壽司喰日本料理開餐，祖兒雖然身為板長、板前壽司店代言人，但她不怕開罪廣告商，選擇光顧別間壽司店。他們坐在餐廳當眼位置，祖兒跟師兄親密地並排而坐，大方公告戀情，不介意店內其他食客眼望望。</p><p>師兄和男友人都好有風度，讓祖兒先睇餐牌揀美食，師兄就低頭玩手機，其後食物陸續上桌，三人大快朵頤有傾有講，其間祖兒說：「係係係……嗰一刻覺得自己好舒服。」師兄還飲清酒助興，雖然同枱有一個「電燈膽」，但師兄都不忘出擊冧女友，除夾餸獻殷勤外，還主動搭膊攬腰，又不時將手放在祖兒的椅背上，行動甚有保護慾，冧爆的祖兒向師兄投懷送抱挨心口，還扮鹹蛋超人擺甫士扮可愛，其間她傾到手舞足蹈，不知是否向師兄撒嬌被高登網友「慈雲山鄭列瓊」背叛呢？</p><p>透視藍Bra誘男友</p><p>祖兒和師兄食到晚上11時許才離去，雖然祖兒吸金力比男友強勁，但這餐飯就由師兄負責埋單，做足男友本份，兩人落樓後跟男友人道別，發現了記者追訪，穿着三吋厚底鞋的祖兒在斜路大暴走，師兄緊跟在祖兒身邊隨行，兩人行了一大段路，才成功截的士閃人，上車後祖兒還擰歪面避鏡頭，原來她的恤衫背後全是喱士透視，更透現藍bra，性感誘師兄。</p><p>自祖師戀公開後，祖兒刻意將戀情低調，不過兩人都有百密一疏的時刻，曾先後被踢爆去東涌撐枱腳、在寶雲道行山、到蘇梅島旅行，祖兒還被影到紆尊降貴上師兄大坑道屋企過夜，大前晚兩人又拍拖食飯，看來祖師戀根基穩如泰山，打風都打唔甩。<br>採訪、攝影：陳辰、黃曉程、吳耀輝</p><p>話你知：材料新鮮食得開懷</p><p>容祖兒和劉浩龍大前晚拍拖光顧的日本料理壽司喰，「喰」字乃日本漢字，發音「kuu」，意思是食得開懷。店舖位於中環威靈頓街，以壽司料理為主打，海鮮食材由日本空運到港，保證新鮮，雜錦魚生與燒銀鱈魚都獲好評。價錢屬中等，午市每人平均消費約300元。</p><p>阿詩九雲甜蜜蜜</p><p>正當容祖兒和男友劉浩龍風流快活之際，祖兒的過氣同性密友何韻詩也與緋聞女友鄧九雲朝夕相對甜蜜蜜。近日，阿詩與鄧九雲在內地巡迴演出舞台劇《賈寶玉》，大前晚才在武漢演出完，下月又要在西安、成都、重慶和廈門演出，認真頻撲，難怪阿詩前日在微博說：「四處流浪的我，表示這種健康飲食計劃很難實現……」</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>