<html><header><meta charset="utf-8"><title>隔牆有耳：<br>唔妥張德江踩香港　<br>儍強駁嘴發官威 - 李八方</title></header><body><h1>隔牆有耳：<br>唔妥張德江踩香港　<br>儍強駁嘴發官威 - 李八方</h1><p>喺曾班子時代有儍強之稱嘅財經事務及庫務局局長陳家強，加入梁班子後忽然升呢變超班馬，鬼叫其他梁粉局長咁三尖八角咩！官場中人更加估唔到儍強越戰越勇，日前竟然公開駁嘴，唔認同主管港澳事務嘅全國人大常委會委員長張德江話，香港競爭優勢弱化喎，大讚佢呢鋪好威武。</p><p>被指冇諗清楚後果</p><p>查實張德江言論啱唔啱，本來唔多重要，事關北大人嘅話，對官員嚟講永遠是對的。所以當儍強忽然勇敢同張德江唱反調，即時喺官場惹起熱議，有人笑儍強食咗大力菜，膽敢同京官駁嘴？有高官更笑稱，儍強覺得香港競爭優勢無弱化呢個諗法，官場內算少見，難得係佢肯公開表態，因此對佢刮目相看。<br>儍強難得發威，公民黨議員湯家驊都嘖嘖稱奇。湯大狀話喎，相信儍強反駁張德江，絕對唔係想公然同港澳事務揸fit人駁嘴，亦肯定唔係諗住同張德江對着幹，覺得儍強或者未諗清楚「後果」就衝口而出，而最終效果係維護到政府威信，重振官員雄風，似乎好欣賞佢儍人有儍福。<br>之但係田少就唔係咁諗嘞。佢覺得張德江講得無錯吖，香港真係花咗好多時間內耗，無時間發揮本身優勢。八方唔知儍強會唔會再威多次，公開反駁田少嘅分析啦。</p><p>mailto:pf_lee@appledaily.com</p></body></html>