<html><header><meta charset="utf-8"><title>隔牆有耳：<br>中大被轟　新建宿舍勢遮地標 - 李八方</title></header><body><h1>隔牆有耳：<br>中大被轟　新建宿舍勢遮地標 - 李八方</h1><p>中大呢幾年大興動木，書院、宿舍越起越多，令到原本青葱翠綠嘅校園不斷石屎化。新亞書院最近計劃起幢新宿舍，隨即惹來非議。事關呢幢計劃依山而建嘅新宿舍，日後好大機會遮住新亞嘅重要歷史地標──新亞水塔，自然引起師生校友極大迴響。</p><p>新亞水塔係好多中大人、尤其新亞人嘅集體回憶，除咗日日返學返宿會見到佢之外，亦係影畢業相嘅必然景點。中大政政系副教授周保松喺facebook留言，話水塔係新亞嘅象徵同靈魂，亦係中大地標，數十年來默默守護中大人；如果新亞水塔被擋，新亞將再唔係新亞，會令佢哋愧對先人後人咁話，希望校方三思。</p></body></html>