<html><header><meta charset="utf-8"><title>專題人物：飽受網絡欺凌<br>社運小花：我不賣肉</title></header><body><h1>專題人物：飽受網絡欺凌<br>社運小花：我不賣肉</h1><p>網絡欺凌已成社會風氣，任何人都可能成為下一個受害者。<br>本月中，一班大專生從中環長江中心苦行至葵涌貨櫃碼頭，支持罷工工人，惟原本振奮人心的義舉，最終演變成低俗鬧劇。<br>網友將焦點放在一名身材豐滿的女生身上，並將當日的相片與𡃁模艷照合成；不久高登仔也加多腳，轉載這幅改圖，引來無數宅男評頭品足。慘遭欺凌的社運新紮小花辛辛不甘受辱，透過《爽報》向網民反擊，討回女性尊嚴！　記者：陳勝藍　攝影：胡智堅</p><p>辛辛全名辛兒璁，19歲，就讀珠海書院新聞系，是社運新丁，在碼頭罷工一役初試啼聲便遭萬箭穿心，罪名竟是當日她揹了一個斜孭袋，「我帶斜孭袋因為有需要，或者覺得個斜孭袋靚，而唔係想𠝹開個胸！」</p><p>網民改圖嘲諷身材</p><p>網友卻認定她有意展示驕人體態，宣傳社運，「佢哋評論我嘅身材，我一啲都唔傷心，即使話我個胸大到好似核彈，我都唔覺自己有問題，呢個問題我面對咗好耐；每次睇到覺得唔開心或者想喊嘅位，全部都係話我：『大波妹，帶乜嘢斜孭袋吖，一定有居心』或者『社運係要靠呢啲嘢出位啦』或者『女性喺社運嘅用途』。」<br>她自言在去年反國教一役開竅，之後加入學聯，採訪過光復上水運動及東北發展爭議，未料今次自己成為新聞主角，「我嘅身體係我嘅，我點用我嘅身體、點樣定義自己身體，由我決定，我冇定義過我要出賣、凸顯身體或者用身體去出位，點解你哋可以咁講？你又唔識我，又唔係我社運嘅朋友」。<br>事發當晚，該幅改圖已被刪除，惟網友仍不斷高談闊論，辛辛說：「我唔係企喺道德超高地，你要評論可以私底下講，但成班人上網不停咁講，我對自己好肯定、好有信心就話啫，但係如果睇到『大波獸』、『波大冇腦』呢啲評論嘅人脆弱啲，自尊心低啲，傷害好大。」當看到網友寫：「有人心靈脆弱如玻璃！」她哭了，「講到我好似玩唔起，我唔知係激到喊定係唔開心到喊」。<br>風雨過後，可會再揹斜孭袋參與社運？「會呀，前幾日我去行動，我同男朋友講，我今日特登揹斜孭袋，特登孭畀佢哋睇！」男友阿Gil唸城大社工系，看不過眼女友被欺負，「有網友話，社運同exhibition一樣，都係消費女性嘅身體，但究竟係社會運動消費緊女性身體，定係改圖嘅網友消費緊女性身體？」<br>阿Gil嘆道，香港始終是父權社會，規限了女性身體的用途。如果命運能選擇，辛辛可想擁有如此身段？「有得揀嘅話，唔想，我跑步時已經話唔想。咁講好似好輕挑，但我唔覺得有乜嘢好處，而壞處就係將我sidetrack咗，我有其他性格，可能我好懶，可能我好煩，或者我好健談，但人哋會喺旁邊加一句：『佢個胸好大!』。」<br>追本朔源，辛辛歸咎雞肉含激素，「我好鍾意食雞、腸仔，食到癲咗，我覺得有啲關係」，所說的腸仔正是雞肉腸，「我以前會一次過煎晒（一包）10條嚟食！」</p><p>拒穿大碼衫爭口氣</p><p>她決意為自己身體爭口氣，不穿大碼衫掩飾，「我多數揀fit到我條腰或者膊頭（衣服），唔理上面幾迫，因為無論着幾大碼，個胸都顯得大；如果着大碼，人哋會覺得我肥」。女友常招男士打量，阿Gil並不放在心上，「呢個係我女朋友，佢有咁嘅身材，我覺得好開心。我關注佢嘅感受，如果佢覺得冇嘢，我就冇嘢」。</p><p>你想爆?幫你爆!</p><p>熱線電話：2990  7225<br>mailto:Bom@sharpdaily.com.hk<br>WhatsApp：9131 4511</p></body></html>