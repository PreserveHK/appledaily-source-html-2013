<html><header><meta charset="utf-8"><title>智取大市：增長股貴到揸唔落手 - 晉佳</title></header><body><h1>智取大市：增長股貴到揸唔落手 - 晉佳</h1><p>上周五恒指偏軟，二三線股就反彈，日股咁chok港股都冇嘢，係咪代表港股唔再受日本仔影響呢？炒二三線股係咪又安全呢？<br>好明顯，港股投資者上周五懶理日股，恃住美股今晚休市，大戶博美股長假期前牛皮咁過，美股明日先復市，港股又可以走盞去到周二日頭先嚟散水，所以先炒得咁放心。如果見到今明兩日，港股熱炒股有派貨迹象，大家就要小心，擺明係短線客都厭惡風險，連美股都要驚，所以要趕及在美股復市之前走佬。<br>上周五個股反彈得急，更加令晉佳覺得唔多對路，似乎要盡快引人落叠，唔係好兆頭。加上美股仲係中線超買，話要跌，𠵱家都仲未正式開始，港股風險仍然未過。似乎周二開始，有可能係下一浸洗倉潮來臨。</p><p>下輪洗倉隨時展開</p><p>雖然小弟本身對個市唔太樂觀，另一方面，都仲要回顧吓個股表現。睇番上周，可以見到個別中線強勢嘅冷門增長股，喺日股大跌嗰日都冇乜異樣，例如之前晉佳一再推介嘅復旦張江（8231），同埋似足小型阿里巴巴嘅慧聰網（8292），喺高位冇乜點跌，再睇埋隻有成交嘅翠華（1314）又點先，都係高位保持硬淨，冇乜損傷。<br>呢一點反映增長股買少見少，投資者個個都惜貨如金。<br>不過，呢批增長股嘅估值真係高到嚇壞人，去年尾晉佳推介翠華，𠵱家升到4.88元，以彭博綜合券商預測計算，今年3月底止市盈率45倍，就算當券商計得太高，相信點都要40倍。至於慧聰網歷史市盈率38倍，今年首季盈利2,028萬人民幣元，每股盈利3.37分，年度化後預測市盈率都要33.6倍。呢兩個cases，反映市場近年面對增長股僧多粥少，估值比以前一般嘅20至30倍進一步拉高。不過，莫講話買，真係連揸都未必揸得落手，如果當初因為價值投資而買，都睇怕因為太貴而一早食咗糊。<br>至於隻慧聰網點解係增長股，版面有限，下期分解。<br><br>晉佳<br>本欄逢周一、三及五刊出</p></body></html>