<html><header><meta charset="utf-8"><title>中環在線：<br>第一代蘋果賣524萬元破紀錄 - 李華華</title></header><body><h1>中環在線：<br>第一代蘋果賣524萬元破紀錄 - 李華華</h1><p>蘋果迷應該知道第一代蘋果電腦，係已故「教主」喬布斯1976年喺屋企車房，同埋老友沃茲尼亞克（Steve Wozniak）一齊砌出嚟，名為Apple 1，全球家陣仲有六部用得嘅Apple 1，其中一部前日就喺德國透過拍賣行，刷新紀錄以524萬元（67.14萬美元）賣出。<br>同一間德國拍賣行舊年11月曾經拍賣過另一部Apple 1，成交價64萬美元，事隔半年，又賣貴咗，今次呢部有沃茲尼亞克簽名。拍賣行拒絕披露買家身份，只透露係一名來自中東嘅有錢企業家。<br>當年喬布斯只係生產咗200部Apple 1，雖然功能少之又少，但都要賣666蚊美金，等於家陣2,700蚊美金（2.1萬元），都真係幾貴。家陣全球剩低46部Apple 1，其中6部仲用得，包括前日拍賣嗰部。</p></body></html>