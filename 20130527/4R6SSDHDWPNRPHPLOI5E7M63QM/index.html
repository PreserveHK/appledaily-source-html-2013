<html><header><meta charset="utf-8"><title>雯女查經慰藉<br>黎姿聞《金枝》是非速閃</title></header><body><h1>雯女查經慰藉<br>黎姿聞《金枝》是非速閃</h1><p>【灣仔】無綫重頭劇《金枝慾孽貳》收視插水，「如妃」鄧萃雯炮轟冇劇本要飛紙仔，俾編審周旭明同黃德斌暗寸佢「跳船」，是非仲精采過劇情，令觀眾更加懷念當年嘅《金枝慾孽》！有份拍第一輯扮玉瑩小主嘅黎姿，前日下晝4點半，現身灣仔會展舉行嘅佳士得展覽睇名畫。<br>做咗少奶奶嘅黎姿一身名牌，佢對國畫家林風眠每幅估價逾百萬嘅作品《秋林》、《仕女》同《蘆葦》都好有興趣，駐足睇咗一輪，離開時記者問佢鍾意邊幅畫？佢笑容滿面話：「好多都鍾意。」不過問到佢拍《金》劇有冇飛紙仔？黎姿唔想牽涉是非，只係避答：「唔知。」提到雯女同周旭明鬧交，黎姿就話：「冇留意。」再問佢有冇睇《金枝貳》？佢乜都唔答就急急腳走人！</p><p>李司棋撐心情OK</p><p>至於畀舊戰友群插及傳被無綫封殺嘅雯女，上周四約咗李司棋、喬宏太太小金子、88年亞姐冠軍樂蓓等去九龍塘查經以慰心靈，久未露面嘅小金子行動不便，要助行器輔助。查經及飯敍後，雯女喺晚上8點幾離開。記者日前致電李司棋，佢話雯女心情唔錯：「我仲問雯女係咪拍拖？所以咁多記者跟佢，佢話因為工作啲嘢。我哋查經嗰段咁啱話：『即使受攻擊，唔好難受，只要係為公義同正義，就會企得穩。』我亦唔信無綫高層會講封殺呢啲說話。」<br>採訪、攝影：李志明、馬建華、吳耀輝</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>