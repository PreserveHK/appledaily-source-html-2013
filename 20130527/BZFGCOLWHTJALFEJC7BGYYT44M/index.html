<html><header><meta charset="utf-8"><title>中環在線：<br>洪丕正貼馬　單T開口中 - 李華華</title></header><body><h1>中環在線：<br>洪丕正貼馬　單T開口中 - 李華華</h1><p>馬場噚日有一場「渣打冠軍暨遮打盃」賽事，同往年一樣，渣打香港行政總裁洪丕正（Ben）約埋一班傳媒到馬場觀戰，亦畀貼士大家，仲要貼中晒。</p><p>「睇埋呢場」先受訪</p><p>噚日第七場係遮打盃，阿Ben一口氣貼咗四隻馬，包括1號加州萬里、2號自由好、3號多名利同埋7號威利加數，最後分別由1、7、3號跑贏頭二三名，貼中單T，咁先知道阿Ben揀馬咁掂！<br>睇馬要睇往績，阿Ben嘅貼馬往績又係點呢？佢由2010年開始喺遮打盃當日貼馬仔，第一年貼嗰隻跑包尾。點知2011、2012加埋今年，連續三年都開口中，唔通佢因為第一年貼得差，走去搵高人指點？還是落力做過功課？<br>現場所見，阿Ben應該都係忠實馬迷，事關當佢兩點幾、跑緊第四場時現身馬場廂房，有傳媒即刻想捉緊時間問佢嘢，又有人叫佢埋位影相，佢竟然老實唔客氣咁話：「睇埋呢場先！」可見佢都幾投入賽馬運動，唔知每場落注幾多呢？</p></body></html>