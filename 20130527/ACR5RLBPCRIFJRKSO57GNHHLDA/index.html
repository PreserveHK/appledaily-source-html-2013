<html><header><meta charset="utf-8"><title>適度干預 - 左丁山</title></header><body><h1>適度干預 - 左丁山</h1><p>曾蔭權當政之初，猶自遵守「積極不干預」，只講大市場、小政府，到了權力鞏固之後，意氣風發，就開始講如何符合國家規劃，政府要做市場方便者（facilitator），必要時推動市場一把，但佢畢竟係夏鼎基徒弟，有意離經，不敢叛道，故此雖然推動成立最低工資，成立競爭法，還是抗拒直接干預市場。<br>梁振英就冇港英包袱，有社會主義思想訓練，滿腦子經濟思維都是政府指導，政府可以成為game changer（改變遊戲的人），開口埋口就話要做有為政府，要有適度干預，故此競選時冧得民建聯/工聯會以至泛民好歡喜，以為選佢好過選一個親近資本家嘅唐英年。選委的最後投票取向當然極受阿爺影響，但民建聯、工聯會、泛民加埋起來為佢間接抬轎，貶低唐英年，則無可懷疑地，係在民望上抬高咗梁振英，令佢可以在阿爺面前搶分。<br>梁振英果然從後趕上，氣走唐英年，依家一年過後，啲選委後悔未？啲挺梁市民後悔未，且再看看梁先生之明顯適度干預政策：<br>（一）強壓房屋需求，用SSD、BSD、DSD令到本港一手市場成交額立即跌至一潭死水，市民賣樓、買樓，同樣困難，於是銀行、律師、測量、搬屋、裝修各業立時冷卻；（二）本港奶粉本無事，庸人自擾之，為咗兩隻暢銷奶粉而推出限奶令，害苦了其他奶粉及香港自由港聲譽，甚至與內地交惡；（三）將曾蔭權雪藏咗嘅天水圍墟市個案實施，以為執到寶，在天秀墟開辦墟市，搵東華三院孭鑊做管理，結果一如左丁山所料，上當嘅係簽約擺檔嘅小商販，現時天秀墟管理欠佳，生意慘淡，話威脅吓領匯商場喎，點知天水圍市民知道點樣揀，邊個會特登幫襯天秀墟吖。東華三院係搞醫療嘅，唔係搞墟市，快啲劈炮好過。天水圍邊度有錢搵，市場當然識做，試睇吓天瑞路俊宏軒廣場嘅食街就知。（四）林鄭月娥帶落嚟嘅中環街市保育，至今未開工，成本當然會嚴重超支，他日在此出現嘅游泳池會係世界最貴嘅游泳池，俾外傭享用，（好彩市建局卒之知死，上星期刪除咗！）暫時寫住咁多先，張震遠之商交所聽講亦係曾蔭權時為政府適度干預嘅產品，本地薑周文耀為港交所拒絕開辦之後，海歸派張震遠以為執到寶，致有今日！</p></body></html>