<html><header><meta charset="utf-8"><title>中環在線：<br>童年回憶變銀娛設計<br>呂耀東愛孔雀開屏 - 李華華</title></header><body><h1>中環在線：<br>童年回憶變銀娛設計<br>呂耀東愛孔雀開屏 - 李華華</h1><p>呂志和旗下銀河娛樂（027）下月中正式染藍，佢同大仔呂耀東高興到不得了，呂耀東最近接受《福布斯》訪問時仲開心到大爆好鍾意「孔雀開屏」。之但係，佢講嘅孔雀開屏並非倪震嗰種，而係真嗰種，仲變成銀娛賭場嘅設計元素。</p><p>鍾情容龍別墅隻孔雀</p><p>呂耀東透露，澳門銀河綜合度假城有好多設計都係佢提議。舉例，賭場裏面隨處可見水滴狀通花屏風，就喺參考孔雀羽毛雕成。<br>點解係孔雀羽毛呢？原來呂耀東小時候經常同家人，去當時好多粵語長片取景嘅屯門容龍別墅玩，嗰度以前有個迷你動物園，呂耀東對園裏面隻孔雀情有獨鍾，每次見到孔雀開屏都好開心，呢個童年回憶就係咁樣，成為賭場設計嘅一部份。<br>除咗屏風之外，澳門銀河酒店大樓最頂嗰三個金色通花塔頂都係呂耀東嘅主意。話說有次佢去千佛之國緬甸旅行，坐船沿河見到一個個廟嘅塔頂，令佢感到心情寧靜，因此就將呢個意念帶去澳門。</p><p>加闊廁所急顧客所急</p><p>唔止整體設計，呂耀東就連廁所都要搞好。佢話，有次落度假城工地檢查，發現起緊嘅酒店廁所唔夠闊，於是下令將1,500個酒店房廁所加寬50厘米。佢呢啲係咪應該叫做急顧客之所急呢？仲要真係做到嘢，唔係得個講字㗎！<br><br>李華華<br>mailto:LiWaWa@AppleDaily.com</p></body></html>