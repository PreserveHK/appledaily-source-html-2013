<html><header><meta charset="utf-8"><title>我主場：萬能鍾點止講波佬 </title></header><body><h1>我主場：萬能鍾點止講波佬 </h1><p>最近出鏡率最高的藝人，並非陳豪，也不是翠如BB，而是被網民尊稱為「萬能鍾」的鍾志光。因集多功能於一身，做完主持又拍劇，24小時未停過。現實生活中，鍾仔的來頭更是令人驚嘆，曾為人師表的他，本身擁有人文學科學士、中國語言及文學碩士，以及哲學文學碩士，並非「講波佬」咁簡單。<br>撰文：何慧斯<br><br>人稱鍾仔的鍾志光，對於網民的評價，他日前以分析賽事角度的口脗去說：「網民嘅反應從直觀去睇，好似見我多咗，事實只係最近有好多足球賽事，而且又有劇集出街，做直播節目嘅感覺係強烈啲，加上球賽又係連續做好多晚，所以咪有呢個錯覺，亦係因為呢個原因。我諗喺無綫嚟講，我唔算工作時間長，背後仲有好多負責劇集嘅同事，工作時間比我長好多。」</p><p>太監初體驗</p><p>印象中的鍾仔的確是瓣瓣通、樣樣掂，閒談入行的經過時，竟然又有另一個驚嘆，他說：「我讀書係讀體育，不過當時好皮毛好淺，所以我入行嘅專業係喺電台開始，嗰陣我係做體育節目，可以話係不折不扣出去跑體育新聞，跟住喺無綫做體育節目，當時亦會有啲足球以外嘅雜項項目，某程度上係一種訓練。」<br>從體育主持突然兼顧拍劇，原來亦是另一個機緣：「當時拍劇嘅起點係《醉打金枝》，呢個體驗好有趣，劇情有一場蹴踘比賽，監製當時安排咗一個負責講埋波嘅太監角色畀我，呢個角色啱晒我，所以咪幫吓手。當時嘅體驗係辛苦，做直播嘅體育節目好簡單，深夜一點開工，若果連埋加時都係四點可以收工，但係拍劇啱啱相反，差唔多成個禮拜都係朝早零六開工，到傍晚先收工，對我嚟講真係唔係幾慣，不過出嚟嘅反應都幾好，所以我又唔抗拒拍劇呢樣嘢。」</p><p>直到《古靈精探》的出現，令他嘗試做醫生和律師以外的角色，他說：「張乾文（監製）畀咗個好得意嘅角色，嗰次佢安排我做一個好鍾意鬧人嘅警司，結果觀眾都好受落，所以跟住搵我做嘅角色都好多元化，呢個係我從體育記者轉去拍劇嘅唔同工種。」他續說：「我成日都同人講，係呢個行業搵我，而唔係我搵呢個行業，喺我𠵱家嘅年紀睇番轉頭，你會發覺有好多嘢係冥冥之中嘅安排，而唔係我處心積慮去做，行到邊、去到邊，就算係讀書都係一樣，當初我選擇讀師範做老師，過咗若干年之後，有啲同學因為職業需要再讀學位，大家傾開偈，又介紹啲啱讀嘅課程畀我，點知一讀就讀出癮。」結果鍾仔成為人文學科榮譽學士、中國語言及文學以及哲學文學碩士。</p><p>最緊要開心</p><p>問到鍾仔會否寄望演戲事業上可以再行前一大步，他說：「ＯＫ喇！呢啲我隨遇而安，有得畀你咪做好佢，冇嘅都唔會諗。可能因為讀書嗰陣令我有啟發，某程度心理睇得越嚟越開，好似喺電視圈，大家都知某程度上係爭逐名利嘅地方，但係我一直處之泰然，今日你有嘢安排做，好呀，多謝你！聽日冇晒啲嘢做，咁咪冇囉！我總會覺得，如果我有呢個能力，而你唔搵我去做，呢個係你損失，但係如果有個人嘅能力係好過我，點解你唔搵佢做？呢個世界唔係唯你獨尊，點樣都會變，今日我做足球主播，但係我唔會做一世，我都會離開呢個世界，始終有人做㗎。」</p><p>正因為這原因，他不會因為被讚而飄飄然：「就算你講乜都冇所謂，我都係做番自己嘅，特別𠵱家批評文化好強，未必人人接受我哋做緊嘅事，任何人對我嘅批評，我會尊重，我亦都會過濾吓你對我嘅批評，客觀公正嘅批評我會接受，亦會去跟進，睇吓係咪可以調校到。」<br>鍾仔更有感而發地說：「人最重要係健康同開心，健康好難控制，但係開心係可以自己控制，特別喺娛樂圈呢一行，如果你掛住爭某啲嘢，自然會介意人哋點講，但係退後一步睇，因為我唔係一線，我感受唔到佢嘅壓力，只會覺得喺我𠵱家嘅位置，我相當滿足。」</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>