<html><header><meta charset="utf-8"><title>巴士司機 - 左丁山</title></header><body><h1>巴士司機 - 左丁山</h1><p>會考尖子，中大優異生唔做「碧科」財務分析經理，辭工走去做巴士司機，被巴士公司公關部包裝宣傳一下，立時走紅，博得好多掌聲，從宣傳角度睇，巴士公司公關人員值得一讚。有人問左丁山點睇，左丁山認為人各有志，26歲青年人有權選擇自己鍾意嘅道路，以經濟學概念觀之，假如呢位年青人認為做司機可以將效用最大化（utility maximization），有最大工作滿足感，遠勝於冷氣房間嘅枱頭工作嘅話，旁人那可以阿吱阿咗。<br>不過左丁山同意李兆富（爽報，五月二十一日）嘅見解，一早想做司機，駛乜讀咁多書考大學呀？中學畢業之後就可以投身巴士公司，讀四年大學未免係有啲浪費公共資源（因香港嘅大學係公立大學），除非呢位青年並非短期過癮，而係立志長期留在巴士公司工作，索性從基層司機做起，由巴士司機起步，逐步爬升至高位，二十五年後做九巴行政總裁。成世人甘願做司機？未免對唔住自己嘅讀書天份喎。<br>或者會有人大駡左丁山市儈庸俗，但世界上唔少嘢並非純用感情、情緒觀察嘅，十年後至鬧左丁山都未遲，蘋果日報不妨嘜住，十年後再訪問佢（梁領彥Gary）。不容否認，世間上確有非常清高，不受名利引誘之人，左丁山同班同學之中，有一位來自長洲嘅學生，讀書勤力，九月開學時，佢已將必修科嘅指定教科書由頭讀到尾，左丁山掛住搞學生會活動，偶爾上堂抄筆記，佢會捉住左丁山隻手，細細聲講：「唔駛抄，講師講錯咗，本書第四百一十頁有解釋！」佢一舉手發問，講師詐作睇唔到，係要左丁山發問問題，同學無不掩嘴而笑。佢考學位試時唔夠一小時已經離座，後來我地問佢點解？佢話：「八條題目答五條，我答咗四條就知道一定合格，咪走先囉！」結果考試放榜，左丁山名次仲高過佢，自己為之面紅，我地個個叫佢刨托福去美國讀博士，回來做講師，但佢就覺得領悟、打開學術之門後，可以自己修為，唔駛要博士之名，卒之選擇返回長洲隱居，之後從來冇同學見過佢，令人懷念，亦覺得好可惜！</p></body></html>