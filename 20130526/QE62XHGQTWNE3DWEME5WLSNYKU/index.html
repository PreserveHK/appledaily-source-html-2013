<html><header><meta charset="utf-8"><title>甩陳山聰22日<br>超雲火速結新歡風騷睇戲</title></header><body><h1>甩陳山聰22日<br>超雲火速結新歡風騷睇戲</h1><p>【中環ifc】賭王三房千金何超雲本月初在facebook把感情狀況改為單身，正式跟拍拖兩年的陳山聰劃清界線，可憐舊愛變四失聰，終日龜縮潛水。失戀雲則重變筍盤雲，甩拖22日已火速另結新歡，她昨午晒咪孖新歡在中環ifc睇戲，散場時發現拍拖被記者斷正，風騷超雲即急撇男友走後門，怕醜新歡則用手掩臉避鏡頭。</p><p>賭王何鴻燊三房千金何超雲今年4月被揭跟陳山聰兩年情玩完，她先在facebook留言「Love=Money」，暗示感情有變兼與錢銀有關。之後超雲飛赴英國療情傷，山聰為求復合，不惜籌旗飛英國箍煲，最終撻Q而回，有指三太陳婉珍閂水喉，超雲本月初也急急返港。單身超雲向來是城中筍盤，裙下之臣不絕，昨午即被拍到孖怕醜仔新歡到中環ifc睇戲，新戀情曝光，超雲風騷笑着離場。</p><p>新歡怕醜遮面</p><p>24歲的超雲狠撇36歲的山聰，山聰馬上搬離陽明山莊愛巢，富貴生活打回原形，重返九龍灣麗晶花園舊居，山聰失去女友、事業、形象和金錢，慘變四失聰。失戀雖令超雲消瘦了，但她的心情開始平復，山聰本月4日箍煲失敗返港，同日晚上超雲即在facebook更新感情狀況為單身，正式讓兩年情畫上句號。超雲緊接於本月8日由英國返歸，抵機場時表現風騷，近日更重新活躍朋友圈，昨日明知周末ifc多人，但超雲仍偕新歡出巡到商場的戲院睇西片《狂野時速6》（Fast &amp; Furious 6），超雲更以最愛的低胸打扮出現，風騷大晒事業線，同行的新歡跟超雲差不多年紀，都是20歲出頭，外貌不俗，比四失聰更型更青春更有活力，料不到超雲撇甩山聰22日，感情已有着落，火速結識新歡，再獲愛情滋潤，難怪她昨日被記者撞破戀情時仍笑到四萬咁口。</p><p>據知超雲昨午5時多跟靚仔新歡拍拖看戲，約7時多離場，知道拍拖被斷正後，超雲和新歡即分道揚鑣，超雲由煙幕女伴陪着走後門避記者，新歡則企圖混在散場人群中離開。當記者上前追訪超雲新歡，他怕醜得用手遮臉，迴避鏡頭，問他可是超雲新男友？他詐聽不見。問到如何稱呼和名字時，他統統十問九唔應，不過其後自爆了一句：「我唔係同佢睇戲。」鬼拍後尾枕招供，忍不住自爆跟超雲拍拖睇戲，認真失策。</p><p>超雲新歡為撇甩記者不惜在商場狂奔，最終他在混亂中甩身。另一邊廂的超雲同樣鬼祟，她與女伴由後門離開，對於她已火速結新歡，超雲淡定說：「唔係，我同朋友睇戲。」心情是否已好轉，她笑一笑回應，從她燦爛的笑容看來，新戀情已完全撫平她的失戀傷痛。風騷爆燈的超雲回答完記者追問，即上了司機的車離開。</p><p>建議山聰出書</p><p>至於山聰慘成四失中年，由陽明山莊搬回九龍灣麗晶花園居屋屋苑，由準駙馬貶回平民身份，雖跟無綫仍有合約，但由於當初只顧拍拖工作態度欠佳，山聰惟有向過檔王維基香港電視的好友艾威搭路，昨日記者就超雲有新歡致電山聰，但電話駁至留言信箱，未獲回覆。而艾威昨在電話中透露，山聰回港後有透過微信聯絡，他說：「佢心情冇乜嘢呀，仲同我講去咗邊度食雞粥。」不過山聰未有向艾威提到工作計劃，反而他向山聰提出建議，艾威說：「我建議佢出書，乜嘢題材都得。」<br>採訪、攝影：楊浩賢、李志明、羅德光、朱志聰</p><p>長情請看：超雲多裙下之臣</p><p>何超雲與陳山聰現已各行各路，超雲更覓得怕醜新歡，其實超雲有樣有家底，一向裙下之臣無數：<br><br>李景圖<br>06年只有16歲的超雲帶同拍拖五個月的澳門大學生男友李景圖，與父母及妹妹超蓮，一同到大會堂欣賞芭蕾舞。三太陳婉珍更大讚李景圖純品，惜後來兩人因外界壓力而分手。<br><br>霍啟文<br>09年超雲被發現與霍英東孫兒、霍震寰的20歲兒子霍啟文，在中環法國餐廳撐枱腳，但兩人聲稱只是朋友。<br><br>何敬豐<br>09年賭王與三太陳婉珍於珍寶海鮮舫慶祝31周年，19歲的超雲帶同新歡何敬豐到場。何敬豐是澳門行政長官何厚鏵的侄兒，畢業於澳洲新南威爾斯大學金融法律系。</p><p>王大業<br>2010年，21歲的超雲與皮草商太子爺王大業拍拖，其間傳出男方送上訂婚戒指，但兩人的戀情只維持了半年。<br><br>陳山聰<br>前年陳山聰被爆為追求超雲而棄糟糠Ponny，及後男方更不顧事業，經常與女友出國遊山玩水，也多次傳出婚訊。不過到今年4月超雲暗示感情有變，更赴英國療情傷。仍未死心的陳山聰飛往英國箍煲，惜最後失敗而回。<br>資料來源：《蘋果》資料室</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p></body></html>