<html><header><meta charset="utf-8"><title>MastaMic：真心就令人感動</title></header><body><h1>MastaMic：真心就令人感動</h1><p>網絡紅人MastaMic（馬米）的首張Hip Hop大碟賣斷市，一首《禁歌》論民主談普選，由一國兩制、西環治港、李旺陽死亡真相到坦克與廣場，唱盡主流歌手不敢唱的主題。但找他講佔中，這rap盡時事的年輕人卻打趣謂記者「搵錯人」，皆因他「唔會唱好」，「說犧牲，太沉重，正如我一開波就同你講Hip Hop源流，你都話咪搞」。</p><p>「政治與生活不可分」
</p><p>「佔領中環，為民主犧牲，對於好多香港人嚟講行得太前。好多人連民主嘅價值都未意識到究竟有幾緊要，一開波你就話要犧牲、不惜坐監，對於包括我在內、只有民主ABC程度嘅普羅大眾真係脫節。正如冇人在乎空氣，因為一出世就有，唔會識珍惜，要有朝一日連吸啖新鮮空氣都唔得你先知大鑊，呢啲就係香港人！」馬米的時事歌一針見血，論佔中一樣不留情面！<br>「香港人好聰明，只要真心就令人感動，唔使鼓動都會自發行出嚟，反國教係最好例子，佔中都一樣。正如唱Hip Hop，屋企人最初好反對，見到你用心做，反應就會唔同」。由創作rap歌《學民教育》及《Death Of Government》，網上點擊率爆燈，引起共鳴，到為《頭條新聞》製作諷刺時弊歌曲，漸見成績。Hip Hop讓一度迷失方向的他，找到人生的立足點。<br>Hip Hop源於美國黑人貧民窟，形形式式地控訴社會不公，但馬米直言不想被標籤做民主烈士，他的社會之歌也不只限於「鬧爆政府」，「香港好得意，乜都兩極，一係有理冇理怒插；一係好似啲主流歌手，唔講政治，保持形象，最多跟吓大圍，以為咁樣最保險」。<br>在武漢大學讀過書的馬米，對於香港流行偶像總愛掛在嘴邊的「我討厭政治」感到很奇怪，「政治與生活就係密不可分，你可以話香港冇民主，但對比內地，資訊發達也很算好自由，點解唔好好珍惜，反而仲要自我設限？」因為創作的歌曲屢被內地禁播，乾脆作首《禁歌》言志的馬米說。</p></body></html>