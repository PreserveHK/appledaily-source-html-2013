<html><header><meta charset="utf-8"><title>體育開講：<br>「如果呢球入咗呢……」 - 馬啟仁</title></header><body><h1>體育開講：<br>「如果呢球入咗呢……」 - 馬啟仁</h1><p>有人話足球世界食古不化，都唔係吖，好似門線科技（ goal-line technology）講咗冇耐，下年英超就即刻話會用嘞，唔知算唔算係曾經受害者呀朗尼就即時有反應，話好歡迎呢項新科技，仲話日後球場應該會少咗好多問題球咁話，嘩咁官腔，令人懷疑究竟朗尼呢段facebook留言係咪佢自己寫。<br>反而呀里奧費迪南響自己個page就講得有型好多，「有咗呢項GLT，咁第日傳媒/酒吧/球迷之間咪少咗好多拗撬？」係喎，波冇得拗就冇咁好玩啦，不過里奧又唔使替球迷愁，皆因呢項新科技未正式放落球場，大家已經開始發表偉論：「嘥錢，一年有幾多球問題球呀！」「嘥氣，電腦都可以錯㗎嘛！」「嘥料，咁球證嘅權威就會被剝削啦！」最後呢個留言應該係來自一位球證，亦有球迷舉一反三：「應該換個電腦球證啦索性。」「諗吓點搞搞個啲場場出現嘅插水、紅牌仲實用啦。」<br></p><p>至於我哋香港球迷，呢個星期就感同身受，經過旺角場一場腰斬嘅亞協賽事之後，大家一致認為球場應該加番一部測謊機，睇吓啲聲稱受傷嘅球員係咪真係頂唔住，咦，咁其實係應該整部測傷機先真喎。抑或係要研究吓那些幾十年一成不變嘅球例呢？我又真係好想知道究竟當年寫球例嘅前輩係點樣決定，當一隊波得番6個人就要腰斬呢？係，表面睇嚟係好似人多打人少，但係歷史以來太多賽果係話畀你知，打少個冇話輸硬，打少兩個，甚至3個偷雞入到波都不時發生啦，何況我哋睇開葉問嘅，都崇尚一個打十個嘅英雄場面。<br>講到變，其實歐洲足協係比較變得快嘅組織，淨係睇歐聯晉級由以前一早抽晒線路入決賽，到𠵱家逐round同你再抽過，你話刺激咗幾多呢，雖然又要孭多咗啲內定陰謀上身，但係西班牙同德國唔使響4強就自己人打自己人，想像空間都確實多番啲。4強之中實力「最弱」嘅多蒙特，竟然成為咗好多球迷心目中嘅奪標心水，原因不外乎兩個，一係貪新鮮，老牌勁旅實在有點悶；二係鋤強扶弱心態，向強權說聲No。<br>keyman<br>now TV主持<br>mailto:keymansoho@gmail.com</p></body></html>