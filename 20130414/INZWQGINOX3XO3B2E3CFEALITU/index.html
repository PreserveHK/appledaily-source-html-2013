<html><header><meta charset="utf-8"><title>黃金視窗：蕭正楠哨出位</title></header><body><h1>黃金視窗：蕭正楠哨出位</h1><p>十年前，蕭正楠在一廣告中，對住棵樹「𠽌𠽌𠽌」，好笑到街知巷聞，蕭公子心高氣傲，加上年少無知，一遍劣評如潮。十年後，蕭正楠蛻變了，不再是昔日的蕭公子，今日他享受戴着一副假哨牙在無綫劇《仁心解碼II》做唧榮，對着瀨尿珠陳茵媺「唧唧唧」，口水花四濺脫穎而出，蕭正楠未敢邀功，一切的讚美和嘉許，亦只會放在心裏面歷久常新。十年人事一轉身，蕭正楠真的成熟了！<br>撰文：楊潔雯<br><br>蕭正楠翻身，全靠哨牙仔唧榮給他一個轉身，由𠽌𠽌𠽌變唧唧唧，蕭正楠很開心，亦不敢太興奮，他日前接受本報記者專訪，一副招牌四萬笑容回答說：「我真係好開心，起碼去到𠵱家人哋記得我，唔再係嗰句𠽌𠽌𠽌，有新嘢幫我cover晒，以前上網搵我會見到嫃嫃嫃同邪不能勝正彈出來，因為呢兩件事起碼有一百單新聞跟住我。」</p><p>「唧榮似平時嘅我」
</p><p>因為有緣，所以遇上，蕭正楠慶幸可以演出唧榮一角，他說：「呢個過色真係塑造得唔錯，個頭開得好，角色好鮮明，佢係一個好有自信嘅宅男，覺得自己好靚仔，應該有好多女朋友，個樣咁醜怪都咁有自信，係咁另類個角色先咁成功。唧榮完咗係有啲失落，因為呢個角色，我演得好開心，拍《仁心II》我係一啲都唔覺得辛苦，心態好開心，演呢個角色好似如魚得水，做任何嘢好隨心，但係個效果好出，好難接到一個角色同自己咁搭咁有火花，就好似我平時生活中一啲細節放咗落去，所以有朋友話唧榮好似平時嘅我，就只係多咗棚牙，就有咁嘅喜劇效果。」<br>唧榮得到兩大女神陳茵媺和苟芸慧的寵幸，招來一班高登宅男妒忌，因為劈腿成為世紀賤男，蕭正楠即刻唧榮上身自爆結局，他說：「之後我想幫其中一個搞生日，但另一個又嚟咗，終於俾佢兩個當場逮捕，㩒到面都歪埋，成塊面紅晒，仲有掌印要敷冰，不過最後我同瀨尿珠會有個happy ending，感情加埋對病人關心，係勁過同苟姑娘嘅關係，所以好多謝監製安排一棚牙同兩個女神畀我，做到唧榮，真係夫復何求！」</p><p>「可能我屬於騎呢」
</p><p>在無綫六年，蕭正楠穩步上揚，近年演出幾個騎呢角色狀態大勇，如《當旺爸爸》的馬來西亞冬菇頭華僑葉貴、《大太監》大反派太監凌添壽，到今日爆紅的《仁心II》哨牙仔唧榮，他說：「哈哈哈，可能我屬於騎呢！呢幾個月嘅嘢，連自己都有啲驚訝，但唔敢太興奮，只係心入面開心，一年之後啲報道同讚你啲嘢，冇人記得番，其實都係過眼雲煙，不過係高興自己努力有人睇到，呢啲開心只會放喺心入面回味，唔會話自己叻晒。」<br>曾幾何時，一朝得志語無倫次，他曾以一句「邪不能勝正」用來形容麥浚龍，結果被迫流放北京，狠狠摔了一跤，他反思過後，學懂了感恩，他指一指枱上的水杯後說：「好似杯水咁，以前成日覺得點解唔斟滿畀我㗎？𠵱家覺得有一半畀我，有水飲呀，多謝！有時老人家講啲嘢，真係金石良言，當你領會到就知一杯水同半杯水嘅分別！」</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>