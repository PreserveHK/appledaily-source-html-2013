<html><header><meta charset="utf-8"><title>有話兒：周海媚盛女愛嗒糖</title></header><body><h1>有話兒：周海媚盛女愛嗒糖</h1><p>近年娛圈盛女排隊出嫁，但與北京筍盤男友拍拖十年的周海媚（海味）卻不為所動，劉先生求婚多次未能如願，食粒糖都開心的海味認為，兩人的感情不靠一紙婚書維繫，反而重視彼此和諧相處，他們更達成共識不婚不育甜蜜終老。<br>撰文：比華利<br><br>現年46歲的周海媚，早年北上掘金，在北京定居，這個轉變更遇上生命中的Mr. Right，絕對是人財兩得，她非常享受盛女人生。海味的圈外男友劉先生在北京經營建築公司，貌似劉翔，較女友年輕7歲，兩人都重視這段姊弟戀，願意遷就和包容對方，改變自己，轉眼海味和男友已拍拖十年。</p><p>朱古力攻勢</p><p>海味自認是個愛笑的儍大姐，隨着人生閱歷多了，她更明白知足常樂的真理，她說：「開唔開心在乎自己心態，我係好簡單嘅人，我好易𠱁，請我食粒糖已好開心。」換句話說，男友劉先生當年力追可有憑糖得米？眼前的海味明顯未食糖已嗒糖說：「佢追我時成日請我食朱古力，我咪咁俾佢𠱁咗。」海味表示劉先生是經朋友介紹認識，彼此一見鍾情，雖然男方年紀比她小，但思想成熟，與海味十分投緣。<br>88年海味僅21歲時曾跟呂良偉在美國申請結婚，但兩人未有在一年內完成註冊，所以婚姻未有生效，海味從沒後悔這次烏龍「出嫁」，她享受盛女生活，即使跟男友劉先生感情穩定，更視對方為終生伴侶，但海味卻未有衝動做劉太，難道不想組織屬於自己的家庭？海味說：「我已有家庭啦，阿爸阿媽從未催我結婚，佢哋只要個女開心。兩個人一齊都十年，婚書唔重要，最緊要係大家相處開心，我根本唔需要呢啲繁文縟節，我哋冇諗住要小朋友，更冇需要結婚。」</p><p>經歷冷戰期</p><p>海味承認熱戀時男友劉先生不時催婚，她說：「最初有㗎，求過幾次，見我冇應承，佢求求吓都放棄。不過，𠵱家21世紀，結唔結婚都唔重要，我拍戲都着過婚紗，時裝古裝都着過九萬幾次，我已過幻想年代。」海味透露男友性格大男人，她說：「最初拍拖，佢想我退出，好多job唔畀我接。佢始終唔係呢行，試過嚟探班，見我同對手拍談情戲後唔開心，自始就唔再嚟探班，妒忌都好正常。」<br>情侶相處少不免有爭拗，海味說：「近年做嘢成日飛，冇時間同佢嗌交，遇上意見不合，大家盡量忍讓。其實我哋都試過冷戰個幾月，咁啱嗌交後我要去拍嘢，佢冇打電話畀我，我咪又唔打畀佢，最後拍完嘢返去，我哋已冇事。」</p><p>變身煮飯婆</p><p>不用開工的海味，最愛做煮飯婆，親自下廚煮住家菜冧男友，她說：「人哋成日話用美食留住男人個胃，我又冇話特登嘅，我都會為佢入廚，煲啖湯，炒啲廣東餸，整吓蜜糖雞翼畀佢食。」<br>短短的訪問時間已被海味的幸福氣場所感染，問她可認同現階段是人生最幸福的時候，她說：「我嘅人生起碼仲有二、三十年，我唔知𠵱家算唔算最幸福，但對比以前，𠵱家輕鬆啲，我可以選擇點過自己嘅生活。」開心笑不停，或者正是海味不老之謎。<br>髮型：Jo Chan<br>場地：Alba</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>