<html><header><meta charset="utf-8"><title>周日人物：曾於加國開廠　石修經驗之談<br>港工運缺兩法寶</title></header><body><h1>周日人物：曾於加國開廠　石修經驗之談<br>港工運缺兩法寶</h1><p>香港工會，搞來搞去幼兒班，西方早已出神入化。在加拿大開廠的藝人石修，曾有兩度與工會交手的經驗，「佢拍一吓枱，我要拍兩吓；佢拍四吓，我拍八吓！」輸人唔輸陣，配合他修煉多年、吹鬚碌眼的演技，原來工運亦如戲。香港要學似彼邦好戲連場，起碼要兩大法寶：集體談判權和仲裁員。<br><br>記者：葉淑貞　攝影：黃耀興</p><p>近日香港碼頭工潮浩翰，「加港最大的分別，是香港沒有集體談判權。在談判權之下，就會衍生仲裁員，那是一個有法律地位、最受尊重的中立角色，在聽取勞資雙方的理據後，負責溝通及仲裁。」兩大關鍵，香港都無，「其實勞資各有立場，好難講對錯，但兩者之間總有共通點，希望工潮早日解決啦！」<br>89年，石修放低娛樂圈的五光十色，帶同妻兒移民加拿大，與拍檔經營鋁窗工廠，翩翩公子的花無缺與慕容復，轉眼變身廠佬。他說移民無關政局，「只係想試試外國生活，多個選擇，等孩子接觸外面。那時用『自由職業』申請，好快批，兩三個月就好倉卒咁走！」</p><p>外國工會影響力大</p><p>石修童星出身，從未做過其他行業，由於決心轉行，故在移民後割離娛樂圈，拒絕所有演藝工作。「做廠是我人生第二份工，不過有拍檔幫忙都上到手，業績不錯。做廠的場面，以前做戲都見過，好似熟口熟面，不過無劇本，效果也不完美，每日都要面對大量問題，人事、質量、出貨入貨，無一日安寧！」<br>做廠繁瑣事多，但最新鮮又頭痛的，是與工會周旋。「香港人少接觸，沒有很強的概念，但外國工會足以影響成間工廠的決定及路線。」勞資合約，三年一簽，工會代表全體工人傾條件，而石修就代表資方出馬，「工會乜條件都要，補水、保險、假期，連整牙都會提，資方當然想少啲，雙方就根據自己觀點拉鋸，加啲減啲，試探底線。」</p><p>演技助添談判氣勢</p><p>加國工會勢力強大，對談判步驟瞭如指掌，「我所接觸的組織歷史悠久，運作已很成熟，他們會選擇最有利的時機，即廠方最忙、最需要生產時來搵你傾，好正常嘅。」想像石修在談判桌上的演繹，應該相當精采，「唔可以客氣，對方拍枱，若果你唔拍，對方會覺得你軟弱，仲要拍得多過對手，佢拍一吓，你要拍夠兩吓！」馬壽南（《縱橫四海》角色）大亨上身，只是換了舞台，「談判係一種表演，需要演技㗎！其他人都奇怪點解我咁定。」他笑說。<br>未談判先罷工，有些「唔關事」的也會響應號召，一車車前來助威，癱瘓工廠運作，場面令他嘆為觀止。「有時，工人都唔想罷工，他們都要生活。當地流行每兩周支薪，通常收到工資就去買日用品，沒有儲蓄習慣。罷工期間，由工會支薪三分一給工人，但時間長咗，部份工人就捱唔住，連買食物的錢都沒有。」工會雖惡，但也有成本與風險，除要向工人出糧，若最終功敗垂成，工會阿頭隨時被炒魷。講到底，廠方、員工、工會三方都有弱點，立場最後都會軟化。</p><p>經典角色無人不曉</p><p>【小檔案】<br>石修原名陳碩修，現年65歲，在父親引領下，8歲出道做童星，升上中學後離開娛樂圈，直至畢業重返藝壇，一做就40多年。其間游走中港台，雖談不上大紅大紫，但無人不曉，經典角色有花無缺《絕代雙驕》、慕容復《天龍八部》、馬壽南《縱橫四海》、蔣狀《怒火街頭》等。<br>稍後將推出自傳《石修寫》，「就快出，唔會故意等書展（暑假）檔期。」拒絕隨波逐流，貫徹型佬本色。</p><p>愛投資磚頭　穩陣兼省時</p><p>【理財心得】<br>藝人本身就是一門生意，要着意經營，「藝人的『業績』是全年計數，有時好忙，有時好清閒，我以前已經覺得不能單靠演戲維持，所以每次累積一筆小錢，就會用於投資。」他說。<br>石修除了投資實業，亦有投資地產、股票，其中買樓最適合他懶洋洋的個性。「物業等同交給市場代為保值，不必管理，不必等升等跌，相對安全兼少花時間。股票唔得，若然當生意運作，要日日睇住，唔瞓都唔掂！遇着一個浪冇晒，好似發場夢。」<br>石修獨子陳宇琛從英國諗完建築回港，既是藝人也是設計師，「利獅堡」品牌不經不覺已發展好幾年，開始有點知名度。「佢間火炭工作室，黑麻麻，我成日同佢講，阿爸老啦，要開番光猛啲。」他笑說。</p><p>助子創業　絕不計較</p><p>當年移民，部份原因當然是為了兒子成長。「香港讀書環境很緊迫，我想孩子自由、開心，其實我本身幾散漫，唔想受壓力，孩子去咗外國後，成日笑，又成日唱歌。童年好快過，到長大了，大把壓力等住佢。」<br>這兩父子其實沒有生意人的精密算盤，兒子比他更有藝術家個性，「有時見佢望住設計圖發呆，好似成個月冇嘢做，都會諗：死嘞，搵唔到食！但一家人幫到盡量幫，唔好計較，我出糧會畀晒屋企，而事實上兒子經濟早已獨立，我只是幫手建立品牌。」</p><p>自豪無脫髮　戒口保體形</p><p>【花甲型佬】<br>早就踏入花甲之年，石修就像吞了防腐劑，着開窿牛仔褲、蠟個箭豬頭，絕對唔突兀。<br>他是精工足球隊第一代球迷會成員，但他本來從不睇波，只因從事娛樂圈幕後的父親，曾經擔任精工秘書達10年之久，是死硬派粉絲，石修自然要支持父親。及後精工退出，他也沒再睇波。<br>「我當年自恃年輕，拍打戲都無熱身，𠵱家就周身傷，只能每周做3、4次柔軟運動，每次個半鐘。」他最自豪是無脫髮、無地中海，「天生的，我爸爸都好多頭髮。」多年來型英帥靚正，反令他不介意把「老」掛嘴邊，「我高血壓，一定要戒口，要保持體形，平時執正啲就得。」</p></body></html>