<html><header><meta charset="utf-8"><title>周日醒Son：一「言」記之 - Son姐</title></header><body><h1>周日醒Son：一「言」記之 - Son姐</h1><p>話咁快2013年已到了尾聲，既然寫開管理當然一氣呵成繼續寫，特別為各位職場中人送一個「言」字做新年大禮，持之以恒日子有功，敢寫包單保證終生受用，祝願各位2014新的一年新突破！<br><strong> 言不及行：</strong> Action speaks louder than words，大話講一萬次都是大話，能洗的只有自己的腦而已。講多無謂，講到天花龍鳳不及兩下子真功夫來得震撼，身先士卒以行動帶動，做個好榜樣給下屬效法，最實際。</p><p>牙齒當金使無往不利</p><p><strong> 言出必行：</strong> 做管理最忌下巴輕輕貪口爽講完就算，信任像塊擦紙膠越擦越少，下屬也好上司同事也好，上過一次當，日後就會起疑心，想再建立信心信任？難了！講得出死都要死得到，做不到的打死不講，牙齒當金使，威信一立，無往而不利！<br><br><strong> 言行若一：</strong> 講一套做一套，五時花六時變，見人講人話見鬼講鬼話，以為左右逢源實冇死？這種自以為是的所謂世界仔，打着識時旗幟扮俊傑，嚇唬一時或者可以，很快露底被看穿，講甚麼話只會被當成笑話，最可笑的是，成功做了笑話主角還不自知。<br><br><strong> 言簡意賅：</strong> 講來講去三幅被，長篇大論重複反覆何只沉悶，簡直催眠！自暴缺點，講了衰過冇講。有料者言之有物三言兩語正中核心有紋有路一清二楚，何須含糊其辭拖延時間顧左右而言他？言多，必失！<br><br><strong> 言傳身教：</strong> 十隻手指有長短，若要人似我，除非兩個我！每個人的學習吸收及領悟能力都不同，善管理者會不厭其煩，除了用口講，還會以身作則做示範，確保下屬明白步驟細節背後因由。怕教識徒弟冇師傅事事留一手？那個肯定不是真師傅，亦留不住好人才。<br> <br><strong> 言之有理：</strong> 萬變不離其宗，凡事總有道理可言，真理去到邊都講得通，冇理的講來幹甚麼？以大欺小打橫來講，下屬要不口服心不服，要不心口都不服，肯定吐苦水講是非多過做正事，哪有心機做正事！<br><br><strong> 言出法隨：</strong> 工作時認真工作，遊戲時盡情遊戲，兩者必須分得清。以為開玩笑搞爛gag冇所謂？下屬不知幾時邊句真，就誤事兼出事。管理講求效率紀律，規矩訂立了，就必須嚴格執行，有法不依，執法不嚴，肯定紛爭不斷亂子層出。<br><br><strong> 言笑自若：</strong> 處變不驚，談笑用兵，便是做管理的最高境界。處境越惡劣危急，就越要冷靜沉着應付，否則陣腳自亂，雞飛狗走，留下殘局如何收拾是好？有容乃大，處世從容，才真正是大將之風。<br><br>本周Son姐醒你：「多聞闕疑，慎言其餘，則寡尤。多見闕殆，慎行其餘，則寡悔。言寡尤，行寡悔，祿在其中矣。」<br><br>Son姐<br>「Son姐」 Alison張慧敏，以獵頭人身份縱橫職場幾十年，有智慧冇美貌有份量冇身材，人稱「魔鬼教練」！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>