<html><header><meta charset="utf-8"><title>三個月大就入學 - 左丁山</title></header><body><h1>三個月大就入學 - 左丁山</h1><p>呢排聽到好多次portfolio呢個字，但並非投資組合之portfolio，亦非藝術B佢地班人成日講嘅繪畫作品portfolio或設計作品portfolio，而係幼兒嘅portfolio，幼兒點會有portfolio呀，此乃香港新現象（新咗幾年咯），要入外國一流大學，必先入一流中學──直資英中或國際學校最好，要入呢啲中學，必先入一流小學，例如小男拔、小女拔、小喇沙，要入呢啲小學，必先入一流著名幼稚園，名稱無謂講，富裕家庭及中產個個知，如要入呢啲幼稚園，必先入幼兒班，學習不同技能，累積得多就會累積一個portfolio，一張一張咁加上去，例如繪畫班啦、芭蕾舞啦、鋼琴班啦，語言班啦……<br>小YY一位朋友T要送個女入芭蕾舞班，向一間著名老牌芭蕾舞校報名，報名表內有一項，就係爸爸職業，朋友T話：「我個女跳芭蕾舞關我甚麼職業乜事，唔通爸爸職業可以決定我個女是否得到取錄？」唔，呢樣難講咯，小YY同朋友T開玩笑：「不如去兩間芭蕾舞校報名！一間填爸爸係醫生，一間填爸爸係泥工，睇吓有乜結果！」真係識開玩笑。如果芭蕾舞校咁勢利，香港甚為可悲。朋友T問番小YY：「你個女又點呀？要學乜嘢？」小YY話：「啱啱三個月大，唔使咁快呀！」<br>點知唔係！小VV個女有九個月大，上星期已經在九龍塘某幼兒班上堂，五課共七個半小時，學費二千元正（與此相比，教科書價非常便宜，不過消委會唔識分辨），家長可陪同幼兒上堂。小VV與愛女上堂，做旁聽生，導師同班幼兒講英文、講普通話，但成班「幼兒生」未識講嘢，只懂「依依呀呀」，據講此乃自小灌輸法，等幼兒接受英語、普通話，他日識開口說話時，對此兩種語言唔會抗拒。咁廣東話呢？咪返屋企同阿嫲阿婆講囉，父母都係同幼兒講英文嘅啦。小VV話女兒似乎對英語有反應，聽普通話則一面茫然，但其他同學對普通話有反應喎，點解呢？一位家長同小VV講：「你個女入學遲咗嘞，我個女三個月大就嚟上堂，聽慣普通話㗎！」小VV於是通知左丁山，叫轉告小YY快啲考慮送女兒入學！今天香港中產家長咁緊張兒女不能輸在起跑線，二十五年後香港會有好多大學生精通七國語言，七種樂譜，琴棋書畫無所不能！</p></body></html>