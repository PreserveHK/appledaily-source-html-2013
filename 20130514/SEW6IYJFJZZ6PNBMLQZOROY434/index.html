<html><header><meta charset="utf-8"><title>金手指：想窮都難方程式 - 孫柏文</title></header><body><h1>金手指：想窮都難方程式 - 孫柏文</h1><p>今日入正題前，孫柏文要先講兩件事。首先，上個禮拜我講過話隔離青姐（胡孟青）喺09年初滙控（005）賣33蚊時，現場直播流咗一滴淚。今日再講，係因事後一年，友報訪問青姐，佢否認有喊，而我因未犯「不可原諒」之錯，所以當時仲可以喺有線錄影廠休息區度揸住份報道問青姐：「妳學日本人？」青姐答：「乜呀？」我話：「玩歷史修正主義？」之後俾青姐抦咗鑊。<br>不過我真係要讚青姐，因為佢幫大家樂（341）拍廣告後，親自落去分店食飯，跟住喺佢facebook度報告。佢咁樣，真係將推飯變推股，不但之前做過盡職審查，之後仲要跟進，等佢啲fan屎唔好中招，果然係我偶像！</p><p>彭博今次一鋪清袋</p><p>今日第二想講彭博爆緊嘅「醜聞」。事源佢哋私下偷用啲用戶，包括金融界最高層、聯儲局主席、花旗國財長用彭博機嘅資料，例如幾時用、點用等。<br>聽完之後，如果大家可以咁做，仲唔發過豬頭？因為可以估到有乜嘢人會做啲乜嘢，分分鐘話唔怪得彭博先生咁發囉。對沖基金仲唔收買呢啲人攞股市必勝料？點知，原來係俾彭博新聞部用來踢爆秘密做新聞。<br>我諗：「嘩！大鑊！我哋做財經新聞，你彭博做財經新聞，點同你鬥呀？」咁搞，仲邊有人信你啲機？今次彭博可以一鋪清袋。<br>最後，聯儲局又靠佢嘅喉舌，即《華爾街日報》記者Hilsenrath放料話會諗結束量寬。喺上禮拜五美股收市後公佈，想個市唔散。<br>儲局完量寬，我同我另一偶像Gundlach點都唔信，不過短期美元會造好，所以要加額沽日圓，買佢跌。<br>今次央行們真係向大家射錢，想唔贏就只係因為你唔敢！神風沽Yen，今次真係想窮都難！</p><p>孫柏文<br>獨立股評人<br> http://facebook.com/shuen <br>本欄逢周二、四刊出</p></body></html>