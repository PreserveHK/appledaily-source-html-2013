<html><header><meta charset="utf-8"><title>女神tea time：<br>阿信屋未必輸梗 - Fifi</title></header><body><h1>女神tea time：<br>阿信屋未必輸梗 - Fifi</h1><p>當「零食癮」癮起時，話知有幾肥都照吞落肚，所以菲菲唔少姊妹都係零食店——CEC國際（759）旗下阿信屋常客。惠康同阿信屋掀起「零食大戰」，論勝算，前者係大財團，後者係零售界新丁，單睇牌面，阿信屋似乎輸一截。<br>不過，時間即係金錢，好多後生仔女有時口痕貪方便行入阿信屋，唔覺唔覺就大手掃貨。你叫佢專登行入惠康，行N個貨架搜尋後排長龍畀錢，佢哋未必制。再者暫時睇惠康售價，普遍只平阿信屋一個幾毫，為少少錢付出咁多時間，似乎冇乜着數。<br>須知道食零食嘅普遍都係女人，而女人作為感性嘅動物，眼見由小店崛起嘅阿信屋，初有成績就俾大財團打壓，雖然唔可以話全部，但總有部份人抱有鋤強扶弱心態，寧願買貴幾毫，都唔幫襯霸權。<br>況且，係人都知超市頂死細舖後就會勁加價，所以今次未必會貪平中伏。總而言之，學政府廣告話齋，凡事冇絕對，阿信屋未必會被打敗嘅。<br><br>Fifi<br>本欄逢周二、四刊出</p></body></html>