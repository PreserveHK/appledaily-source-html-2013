<html><header><meta charset="utf-8"><title>中環在線：<br>對住包租公冇情講<br>證監做誠哥世界 - 李華華</title></header><body><h1>中環在線：<br>對住包租公冇情講<br>證監做誠哥世界 - 李華華</h1><p>證監會（SFC）近年由「冇牙老虎」變為「打虎英雄」，𠵱家仲夠膽做「包租公」世界，連首富李嘉誠都冇面畀，難怪噚日證監會叫停雍澄軒交易嘅消息一出，好多人喺面書留言，話「香港勝在有SFC」，證監會呢鋪威盡。</p><p>租用長江中心五年</p><p>證監會租咗長實（001）大本營中環長江中心其中6層樓做總部，各個部門今年2月1號正式搬晒入去開工，長實2月中破天荒拆售雍澄軒酒店，證監會冇耐就做嘢，對住包租公都冇情講，「投誠」後嚟個反客為主，喺誠哥主場踩場。<br>大家依然好記得誠哥得力助手、年薪過億嘅和黃（013）董事總經理霍建寧，上月開腔評論碼頭外判工人工潮時，狂轟職工盟秘書長李卓人帶班工人「嚟做世界」，原來真正做誠哥世界嘅係證監會。<br>𠵱家證監會主席係「梁粉」唐家成，係人都知誠哥同CY有幾老友㗎喇，不過一件事還一件事，證監會實話呢單嘢同政治冇關。不過，證監會租咗長江中心五年係事實，證監會CEO歐達禮日日喺度返工，但假如有一日偶然喺大堂撞見誠哥，會唔會係點吓頭，問候一下，然後已經唔知講乜嘢好呢？<br><br>李華華<br>mailto:LiWaWa@AppleDaily.com</p></body></html>