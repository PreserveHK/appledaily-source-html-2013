<html><header><meta charset="utf-8"><title>Evelyn胸誘林德信<br>姜麗文監場</title></header><body><h1>Evelyn胸誘林德信<br>姜麗文監場</h1><p>【上環】林子祥個仔、28歲嘅林德信（Alex）近日周旋喺日模松岡李那同秦沛嘅27歲個女姜麗文之間，講手段姜麗文點都勝一籌，連月嚟喺微博狂晒同Alex嘅合照，前晚仲陪足佢成晚拍戲㖭。<br>前晚8點幾姜麗文同Alex一齊去到上環嘅公園拍攝電影《第七謊言》，有份主演嘅𡃁模蔡穎恩（Evelyn）一早已經喺度化妝準備開工，Evelyn着住低胸晚裝，谷出豐滿嘅上圍非常性感，難怪姜麗文要親身監場。</p><p>寸步不離</p><p>現場掛滿燈籠似乎要營造中秋氣氛，劇情講飲醉酒嘅Alex同着住晚裝出走嘅Evelyn喺公園見面，其間Evelyn多次捉住Alex塊面望實自己，嚇到戲中鬼咁怕醜嘅Alex唔敢望Evelyn嘅胸部，所以要合起雙眼，而旁邊嘅姜麗文就全程贒到實，仲不停用手機影相。</p><p>一唔使埋位，姜麗文第一時間上前搭訕，雖然姜麗文同Evelyn係好友關係，但係都唔畀機會佢同Alex獨處，成晚姜麗文都寸步不離。另外，Alex喺微博呻拍戲辛苦，不過好在有零食陪住，睇嚟又係多得姜麗文所賜。<br>採訪、攝影：朱志聰、譚倩宜</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網 http://hk.add.nextmedia.com睇番足本網上版，除咗有專訪外，仲有好多時裝靚嘢睇！ </p></body></html>