<html><header><meta charset="utf-8"><title>報告王：被遺忘的賭股：金界 - 瑪姬兒</title></header><body><h1>報告王：<br>被遺忘的賭股：金界 - 瑪姬兒</h1><p>一講起賭股，大家都會諗起金沙（1928）、銀娛（027）、澳博（880）等一眾濠賭股。過去澳門博彩收入屢創新高，濠賭股就跟住一齊破頂，夠晒鑊氣，不過，最近阿爺一聲令下肅貪，要打擊官員過大海洗黑錢，雖然濠賭股股價冇急插，但市場仍然擔心博彩收入將風光不再……<br>其實，仲有一隻賭股大家可能遺忘咗。呢隻股一樣不停破頂，由去年初約兩蚊，一直升至3月份近7蚊水平的歷史新高。昨日收報6.32元，短短一年股價已經翻兩番，隻股就係金界控股（3918）。<br>金界是柬埔寨首都金邊唯一持牌賭場，獨家經營權在2035年年底先屆滿，簡單講句，是處於絕對性壟斷地位。</p><p>壟斷柬埔寨賭場</p><p>大摩發表報告指，金界在指定範圍內，無論酒店定係房間數目都無限制，最緊要是交好少稅，所以舊年淨利潤率都跑贏其他濠賭股。而且Naga World第二期將於2016年落成，對中期前景有利。<br>不過該行認為，金界估值唔平，加上鄰近地區如越南及菲律賓都有賭場，可能會搶走不少貴賓豪客，面對不少風險，故首次給予金界「與大市同步」評級，目標6.40元，與昨日收市價相若。睇番技術走勢，RSI及STC剛響起超買訊號，不排除出現短暫調整，或下試4月中低位5.13元，若能守穩不妨小注吸納。</p><p>瑪姬兒</p></body></html>