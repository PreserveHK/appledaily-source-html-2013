<html><header><meta charset="utf-8"><title>智取大市：大國企老闆睇市未必準 - 晉佳</title></header><body><h1>智取大市：<br>大國企老闆睇市未必準 - 晉佳</h1><p>喺大家都睇淡內地以至外圍經濟時，交通運輸業巨頭就不約而同地擴充。中海集運（2866）最近以總代價6.83億美元（約53.27億港元），向韓國船廠訂造五艘船；國航（753）同東航（670）亦大手買飛機，咁究竟佢哋係咪咁有先見之明，喺好景之前增加資本開支，準備食盡未來嘅增長浪潮？<br>晉佳翻查過去國航同中海集運大手買飛機買船，原來對未來經濟以至股市走勢冇乜指標作用。<br>其中，國航喺金融海嘯前嘅08年1至8月曾起勢買飛機，中海集運喺海嘯前亦用44億元買船，結果唔使多講，兩隻股喺海嘯期間都跌到一仆一碌。<br>做生意同炒股票唔同，做生意係冇得因為估計跌市而放棄投資，因為部份行業嘅投資期較長，尤其係船同飛機，訂貨直至投產要幾年時間，如果因為睇淡經濟而買少咗飛機同船，他朝發現睇錯市，未來市佔率就會俾進取嘅對手侵蝕。</p><p>恒指升盡見三萬</p><p>無論航運、航空、內房定係一般工業，經營者都要長期保持進取先至有發達，玖龍紙業（2689）張茵就係好例子，好景時博命借貸高槓桿發展，唔好景時就恃住自己大到不能倒，要其他人硬食佢嘅巨債。<br>長遠睇，呢類高槓桿公司股價未必十分有前景，但如果能夠較準確預測股市、經濟大潮流，經濟好景時買入高槓桿股份，經濟差時揸番現金，相信十年八年後已足夠閣下贏到開巷。呢啲就係散戶相對上市公司老闆嘅優勢。<br>話大老闆唔一定要睇市準，其實大行分析員亦未必係神算子。大摩啱啱重申2015年五萬點嘅恒指最樂觀目標，佢以港股6至8年出現一次高峯計算。<br>不過，如果2015年恒指要見五萬，就要市賬率升到去三倍，睇番𠵱家樓價已經高到癲，未來資產淨值上升嘅空間細，咁點可以憧憬恒指升到五萬點，唔通到時會出現預計升到六萬點嘅人出嚟接貨？以晉佳之見，PB去到2倍已經好叻，叻極大約去到三萬點左右。</p><p>晉佳<br>小啟：王昇外遊，晉佳代筆</p></body></html>