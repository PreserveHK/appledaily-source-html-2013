<html><header><meta charset="utf-8"><title>偉仔撇甩嘉玲　同佬行街 </title></header><body><h1>偉仔撇甩嘉玲　同佬行街 </h1><p>【中環】近期大熱嘅電影梗係王家衛套《一代宗師》啦，無論你鍾唔鍾意都好，毫無疑問都係話題作品。我哋呢位宗師梁朝偉經過一輪各地嘅宣傳之後，近日回歸香港，前日5點幾同老友吳廷燁去咗中環行街。可能早輪經常舟車勞動同埋成日要上北京呢啲咁凍嘅地方，我哋嘅宗師似乎病咗。</p><p>戴口罩着羽絨</p><p>前日嘅氣溫都好高，不過偉仔仲係羽絨不離身仲戴埋口罩，身後孭住個大背囊。佢哋一行兩人先喺置地廣場行咗一陣，跟住就行咗去電車路，跟手上咗間名店二樓睇衫。兩個大男人睇衫都爽手，唔使15分鐘就睇完走人，之後就去咗太子大廈上樓嘆茶。咁啱差不多時間6點左右，偉仔老婆劉嘉玲都喺太子大廈地下嘅髮型屋整緊頭髮，不過兩公婆冇交流各自各忙。嘉玲入去嘅時候都戴住口罩，相信同偉仔一樣都係病咗，由此可見兩公婆都好有公德，注意公眾衛生。見到嘉玲整咗差不多兩個鐘就離開，一出門口就上咗架七人車走人，唔知有冇車埋老公偉仔呢。<br>採訪、攝影：吳耀輝</p></body></html>