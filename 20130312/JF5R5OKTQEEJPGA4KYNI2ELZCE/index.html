<html><header><meta charset="utf-8"><title>隔牆有耳：<br>澳洲超筍工　<br>唐唐尖啤啱feel - 李八方</title></header><body><h1>隔牆有耳：<br>澳洲超筍工　<br>唐唐尖啤啱feel - 李八方</h1><p>有邊個打工仔唔想搵一份絕世筍工？澳洲旅遊局喺一個星期前，推出咗六份嘆世界筍工，向全球信心爆棚既後生仔招手。呢啲筍工包括喺新南威爾斯做「玩樂達人」、去「西澳洲」做品酒大師等。八方覺得，撇除年齡限制，香港有唔少政界人物，都好適合去應徵。</p><p>半年薪酬近80萬港元</p><p>澳洲旅遊局大中華區域總監黃長青噚日簡介申請情況，話喺網上招聘一周，全球已有12.7萬人報名申請，香港都有5,000人。呢六份筍工，仲包括去昆士蘭做國家公園巡護員、喺南澳洲做野生動物看護員、去墨爾本做生活時尚攝影師，同埋去北領地做內陸冒險家。每份筍工為期半年，薪酬連生活費有十萬澳元（即近80萬港元）。<br>品嚐大師呢個位，唐唐勝任有餘，不過佢鍾情波爾多紅酒，澳洲呢啲新世界酒，唔知佢會唔會睇唔上眼。講到做時尚攝影師，煲呔眾所周知係一名「龍友」，曾經將政府新聞處嘅長鏡頭「公鏡私用」嚟影雀，相信佢一定可以做好呢份筍工。<br>至於「玩樂達人」，公民黨陳淑莊咁貪玩就最啱。「內陸冒險家」，尖啤實在係不二之選，佢老哥連上國金一跳以謝天下都講得出，世界上有乜嘢險佢唔敢冒呀？但查實要打筍工，又使乜嘢去澳洲，香港都有唔少，好似啲司長、副局長咁，hea吓hea吓就做到財爺，立法會選輸咗都可以做副局，咁筍嘅offer，你話去邊度搵呀？<br><br>mailto:pf_lee@appledaily.com</p></body></html>