<html><header><meta charset="utf-8"><title>魚樂無窮：炒復蘇預埋德昌 - 唐牛</title></header><body><h1>魚樂無窮：炒復蘇預埋德昌 - 唐牛</h1><p>大市看似風平浪靜，其實危機四伏，廿大跌幅股好多都熟口熟面，例如安東油田（3337）、宏華集團（196）同興業太陽能（750）等，走鬼味道甚濃；恒指50日線連續兩日得而復失，反映阻力甚大，隨時「一鼓作氣，再而衰，三而竭」，不得不防。<br>花旗國股市氣勢迫人，在港上市嘅美國概念股反地心吸力，主打微型摩打嘅德昌電機（179），歐美生意比例達66%，其中美國佔22%，食正美國復蘇概念，事實上，集團首三季業績中，只有美洲地區錄得增長。美股破頂之際，歐洲股市亦逼近新高，在財富效應帶動下，歐洲生意有望重拾增長。前景秀麗，公司近期頻頻出手回購，作價介乎5.48至5.50元，涉資雖僅數千萬銀，但象徵意義卻大。<br>睇圖表，德昌一直守穩起自去年8月嘅上升軌，近月則呈三角形走勢，並已行至末端，倘市況配合，向上突破機會高，現價5.67元買入，突破雙頂阻力5.80元再加注，坐六望七冇難度。<br><br>唐牛</p></body></html>