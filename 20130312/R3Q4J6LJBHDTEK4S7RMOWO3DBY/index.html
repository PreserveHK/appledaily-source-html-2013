<html><header><meta charset="utf-8"><title>馮仁昭四圍超：馬明疑褻瀆伊斯蘭教 - 馮仁昭</title></header><body><h1>馮仁昭四圍超：馬明疑褻瀆伊斯蘭教 - 馮仁昭</h1><p>無綫劇集《戀愛季節》上個禮拜五播完大結局，收視唔算好，成個劇平均收視24點（約154萬觀眾），結局最高有27點（約173萬觀眾），無綫接獲7個電話投訴，批評情節凌亂。</p><p>杏兒戲服穿崩</p><p>本報仲收到讀者投訴，話第19集胡杏兒同馬國明去一間叫BILLY PAKISTAN HALAL FOOD餐廳食飯嘅戲，馬明竟然叫咖喱豬扒飯，有褻瀆伊斯蘭教之嫌。原來餐廳有HALAL字係賣清真食品，即係指符合不含豬肉、可供伊斯蘭教徒食用嘅食物，所以馬明點豬扒飯係大忌。<br>另外，又有讀者睇到第17集胡杏兒件衫唔連戲，杏兒原本着藍色開胸背心加件淺色衫同馬明食飯，但離開餐廳嗰陣變咗圓領衫，去到再下一場戲返琴行又變番開胸背心，杏兒唔係換衫快就係唔小心。監製關永忠被問到涉褻瀆伊斯蘭教，佢話唔清楚係咪有錯漏，要返去睇片先至答到。<br>撰文：馮仁昭</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>