<html><header><meta charset="utf-8"><title>隔牆有耳：<br>狼英林鄭　豬欄禁錮記者 - 李八方</title></header><body><h1>隔牆有耳：<br>狼英林鄭　豬欄禁錮記者 - 李八方</h1><p>呢排八方採訪特首、司長落區，真係一肚氣。遠嘅唔講，就講噚日，政務司司長林鄭月娥去新界潮人總會嘅午餐會講扶貧，內容真係普通不過，不過林鄭月娥升正做司長之後，官威無限大，向主辦單位講明要閉門，禁止傳媒採訪，唔畀公眾聽佢講扶貧理念。</p><p>林鄭一條問題都唔答</p><p>林鄭到場、離場一條問題都唔答，記者想佢回應係咪要搞預選排拒泛民入場選特首、幾時展開政改諮詢等，但將要負責推銷政改嘅林鄭，眼尾都唔望行家俗稱「豬欄」嘅採訪區，一副高高在上嘅嘴臉。<br>林鄭可能師承佢老闆狼英，因為近日狼英落區所到之處，保安嚴密，好似周日佢去深水埗球場出席一個公開活動，佢一到場，傳媒採訪區突然全面落閘封鎖，令記者出入動彈不得，但在場市民就暢通無阻喎！其實記者唔係要求乜嘢特權，但如果因你係記者，活動自由就小過普通市民，就接受唔到囉！<br>其實，狼英自去年嘅僭建醜聞爆大鑊以來，出席任何活動都幾乎未答過傳媒問題，讀完聲明就走人，總之公眾關心嘅問題，一概唔答。仲記得選舉期間，佢簽過新聞自由約章，白紙黑字話會捍衞新聞自由，掌權後就變臉，算唔算違反選舉承諾呢？</p></body></html>