<html><header><meta charset="utf-8"><title>中環在線：<br>惡搞網寸爆大花筒　克魯明被破產 - 李華華</title></header><body><h1>中環在線：<br>惡搞網寸爆大花筒　克魯明被破產 - 李華華</h1><p>美國人出名揮霍，就連諾貝爾經濟學獎得主克魯明都要申請破產保護？！美國一個新聞網誌近日惡搞克魯明，話佢喺紐約曼克頓下城買咗個870萬美元（約6,786港元）嘅單位未供完，另欠62萬美元卡數，仲要喺珠寶名店買嘢，實際資產只得3.3萬美元，惟有申請破產。<br>「The Daily Currant」報道，克魯明04年開始有卡數問題，成日買貴衫貴車，希望《紐約時報》老闆見佢生活品味夠高，畀啲股份佢。即使佢知道做唔成股東，依然豪花，希望喺鏡頭前靚仔啲，佢嘅書好賣啲。</p><p>「諾獎得主估到樓市泡沫咩？」</p><p>佢最錯就係07年樓市高峯，喺紐約買咗個物業，之後跌價四成，變成負資產。買咗佢呢個物業嘅仁兄寸佢：「你估諾貝爾經濟學獎得主就真係估到有樓市泡沫咩？」<br>查實成單嘢只係搞鬼傑作。「The Daily Currant」專門老作新聞，旨在諷刺時弊同人物。今期主角克魯明，被譽為當代凱恩斯主義嘅最佳演繹者，認為國家主權債務危機可以透過增加政府借貸推動需求。今次惡搞就係寸佢成日叫人消費，但好多美國人就係揮霍無度，借錢豪花，最終搞到破產！<br>舊年11月呢個網誌就報道過，共和黨前總統喬治布殊因為唔識用投票機器，唔小心投錯票畀對家民主黨嘅奧巴馬，明顯寸小布殊老土啦，段新聞仲俾部份傳媒當真咁報道。<br><br>李華華<br>mailto:LiWaWa@AppleDaily.com</p><p>新game出爐 ～ 快啲試下自己有無辦法上車啦！<br>【「樓」年運程小測試】<br> http://www.tomonews.net/game/hkhousingpolicy/ <br></p></body></html>