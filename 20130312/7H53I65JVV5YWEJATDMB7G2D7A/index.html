<html><header><meta charset="utf-8"><title>異動空間：樓市復蘇首選敏華 - 魏力</title></header><body><h1>異動空間：樓市復蘇首選敏華 - 魏力</h1><p>真係好唔對路！魏力講緊強勢股昨日的表現，有如血流成河。前輩教落，指數急跌前，強勢股多數先遭拋售，因為乜位沽都賺，洗倉亦特別痛快。興業太陽能（750）升足半年，昨傳出光伏補貼低於預期，芬佬即刻㩒掣掟貨。天津津燃（1265）亦出現同樣情況，無端白事兩日插兩成。遇上呢類情況，唔好問點解，沽咗先講。<br>戰友可能會問：美股破頂、日圓貶值、兩會後政策漸明朗，應利好港股，點解會洗倉？相信跟業績期有關。過去半年，好多股份飆升一倍以上，全因炒強國復蘇，如今業績將揭盅，萬一唔對辦到時先沽就遲，故大戶先行一步，業績前食糊，起碼袋袋平安，業績好再掃番轉頭。所以未派成績表的股份要小心，唔對路，即閃！</p><p>目前比較安全是炒美國樓市復蘇，因失業率確實回落，加上樓價反彈，銀主盤減少，負資產人數減，換樓機會亦會提高，主攻美國梳化市場的敏華控股（1999）是估值吸引的選擇。<br>截至去年9月，敏華中期純利按年增長54%至2.19億元；如下半年較上半年再升20%，現價預測PE不過14.6倍，較接近20倍PE的創科（669）仍有折讓。敏華昨創一年收市新高，突破機會高，目標9蚊，跌穿7.40止蝕。<br><br>魏力<br> http://www.facebook.com/2012jason </p></body></html>