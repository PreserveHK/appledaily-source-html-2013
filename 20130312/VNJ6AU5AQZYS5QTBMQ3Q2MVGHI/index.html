<html><header><meta charset="utf-8"><title>人物：來回天堂地獄　人間買賣</title></header><body><h1>人物：來回天堂地獄　人間買賣</h1><p>他的客人，儼如社會縮影。既有豪宅有錢人，也有劏房貧民。由深水埗天光墟，到經營二手舊物網站，29歲的蔡子聰，朝早到山頂豪宅清屋，晚上就遇上來找廉價碌架床的單親媽媽。每日遊走於貧與富之間，「呢一行，永遠有需求。有錢時揮霍，到窮嘞，先知大鑊！」試過月賺10萬，又試過窮到與女友逼住百呎劏房，搵朝唔得晚。上過天堂，走過地獄，返回人間，阿聰小倆口的故事，有歡笑有淚水，有血有汗。　記者：呂麗嬋</p><p>最近，在香港討論區，有一篇萬字創業血淚史連載，引起不少打工族的共鳴：「出來打工七、八年，轉了N次工，入職時$9,000（包午飯），到離職時$10,000（冇午飯）……銀行得番兩、三萬，好擔心冇錢……」原來，執筆的正是阿聰的女友Katy。失業、住劏房被迫遷，為幾十蚊嗌大交，連數尾零頭都記得一清二楚，貧賤夫妻百事哀。 <br>與女友拍檔搞網上二手傢俬店，店名叫「哈哈笑」，「生活已經咁沉重，笑媖就好」。唔好以為老闆唔使做，眼前的蔡老闆，是司機，也是苦力，「今朝去咗三間屋收傢俬，又要去天晉（新樓盤）安張高架床！以前呢類床劏房先用，𠵱家好多人訂嚟畀外傭」。<br>有錢人，阿聰謂未做過，但洗腳唔抹腳的心態，他明！「中五畢業做傳銷賣減肥產品，高𥧌期試過月入10萬，食一餐一萬落樓，錢容易搵，好揮霍」。傳銷靠𠱁，層壓式難免爆煲，做了五年，又由零開始，「我叫做中五程度，但𠵱家通街大學生，根本唔夠人爭」。</p><p>賣二手拳擊球起家</p><p>墨水唔夠，惟有靠勞力。冷氣機學徒、跟師傅學插死人花牌，甚至去地盤掘井，日曬雨淋，年紀漸大，冇份工做得長。最失意時，只靠女友在船務公司做文員的10,000元月薪支持，「好苦悶，用80蚊買咗嗰拳擊球返屋企玩，女友猛話嘥錢阻地方，叫我擺上雅虎拍賣，一轉手賺咗60蚊，我嗰時掘井日薪先至350蚊！」<br>二手拳擊球有價，二人開始心雄，「我哋住鐵皮屋，樓下係天光墟，見到啲膠箱封晒塵，但輕身，搬上八樓冇難度，花咗30、40蚊買咗一個，清潔完影相擺上網，竟然又賣到100、200蚊！賺到幾個飯盒不知幾開心」。行天光墟成為小倆口的節目：在垃圾堆中尋寶，派卡片畀街坊免費清屋，志在回收剩下的傢俬雜物轉手賣錢。「香港就係咁怪，有啲人窮到死，有啲人傢俬唔襯色就成批換，上門回收，樂得有人免費清走啲嘢，互惠互利」。<br>一年前遇上女友工作的公司搬返大陸，阿聰決定租個倉與同甘共苦的女友拍住上，「𠵱家講環保、又話要垃圾徵費，應該有得做」。找朋友幫忙開網站，小至釘書釘大至傢俬電器都放上網賣，實行將天光墟地攤搬上網！<br>採訪那天，網站所設的回收熱線響個不停，「𠵱家要交倉租，壓力大咗，年初二開工做到𠵱家未停過，但我哋學歷唔夠人嚟，又唔識炒賣，惟有辛苦啲，我都希望女友生活好啲！」貧賤夫妻，只要一條心，可以好快樂，阿聰望着女友，細細聲的說。</p></body></html>