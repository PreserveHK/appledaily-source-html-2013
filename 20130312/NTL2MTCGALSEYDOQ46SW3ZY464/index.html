<html><header><meta charset="utf-8"><title>隔牆有耳：<br>六四館址　首期都未儲齊 - 李八方</title></header><body><h1>隔牆有耳：<br>六四館址　首期都未儲齊 - 李八方</h1><p>支聯會去年小試牛刀，設立臨時六四紀念館，結果空前成功，幾乎日日逼爆，當中唔少係內地旅客。支聯會副主席蔡耀昌講，臨時館嚟緊4月中會重開，今次會移師城大，一路開放到7月，希望學生哥考完試放暑假時可以抽空上一堂真正嘅國民教育課。支聯會為咗令六四紀念館長期開放，呢一年努力籌款，八方聽聞，𠵱家距離目標嘅500萬仲差一半。<br>蔡耀昌話，早前錄製嘅民運歌集印咗1萬張，年宵時賣咗十分一左右，若全數售出可籌到100萬，如果今年六四晚會籌款成績同舊年相若，相信亦有百萬，加加埋埋，掹掹緊有望喺今年內達標，儲夠首期買館址。</p></body></html>