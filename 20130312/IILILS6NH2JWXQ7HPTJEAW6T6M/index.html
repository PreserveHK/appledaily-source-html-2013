<html><header><meta charset="utf-8"><title>送股湊孫 - 左丁山</title></header><body><h1>送股湊孫 - 左丁山</h1><p>講開買奶粉湊孫，即刻有老友提供趣料：「財務L前個月飛過去溫哥華湊孫，高興到不得了，點知女婿嘅父母亦聞風而至，從吉隆坡飛過去，於是四位退休人士，爺爺嫲嫲大戰公公婆婆，為咗爭取湊孫權，由斯文討論，升溫至失控口角，搞到四老嘅仔女不知如何是好。最後還是爺爺嫲嫲大啲，公公婆婆（即財務L與太太）怏然回港，還是頂住度氣！」此乃廿一世紀現象，戰後嬰兒潮（baby boomers）一代，已是退休一代，佢地出生之時，周圍係嬰兒，爺爺嫲嫲，公公婆婆皆忙於打工養家，唔得閒湊孫，那會爭奪。時至今日，社會富裕好多，新生一代（即70後或80後）不願生兒育女，出生率偏低，於是四個老人家可能只得一兩個孫兒，梗係愛之錫之，希望湊孫為樂啦，故此爭取湊孫權！<br>投資M睇完恒生銀行嘅業績報告及公關部發出之補充資料，對左丁山講：「如果你有孫，不如買一百股恒生股票，收埋保險箱四十年，留俾個孫，睇吓到孫兒四十歲之時，佢會唔會擁資千萬元！」<br>何出此言？投資M根據恒生提供嘅資料講：「恒生銀行於1972年上市，IPO價錢每股100元，一手係一百股，認購一手要一萬元，與今天要一萬三千元差不多。好嘞，1972至2012年間，每一手恒生共派股息共一百九十萬元以上，加上歷年派發紅股，1972年之一百股變成2012年之19315股，以每股130元計，值二百五十一萬幾，升咗25.1倍，若歷年以股代息，就會累積至105,512股，時值一千三百七十一萬元，喂，即使計埋通脹，如果你爸爸在1972年留一手恒生俾你，你今日都有一筆可觀退休金呀！」<br>原來咁盞鬼，買到一隻好股票，果真一世無憂，翻查紀錄，1971年港股每日成交額創下六億五千九百三十四萬元歷史新紀錄，一九七二年頭十個月總成交額係293億元，只係今日嘅半天成交額，1972年9月底之銀行總存款達231.4億元，今日一間大型公司集資已不止此數，睇呢啲歷史數字，得到一個結論，就係物價一定愈來愈高，買股票不一定賺錢，但唔買股票就一定吃虧，如有兩個青年30歲，1972年時中馬票得到一萬元，一個保守將一萬元擺入紅簿仔，一個大膽認購一手恒生，眨下眼大家今年70歲，你話邊個感覺更良好呢？</p></body></html>