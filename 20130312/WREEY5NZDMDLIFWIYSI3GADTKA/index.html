<html><header><meta charset="utf-8"><title>食字部：油塘新味力　阿婆鴨脆卜卜</title></header><body><h1>食字部：油塘新味力　阿婆鴨脆卜卜</h1><p>Food Court一向給人大眾化的感覺，食物質素普通，只不過是個快捷填肚的地方。新加坡過江龍──大食代（Food Republic），近年不斷拓展香港市場，誓要一改港人對Food Court的概念，今次更進駐油塘新地標「大本型」，還邀請了不少新食店加盟，想知道有乜好食，快啲留意下文啦！<br><br>記者：歐陽曉思　攝影：伍慶泉<br><br>模特兒：Fanny@Pure Models</p><p>集體回憶做主題
</p><p>若非住在東九龍，你可能唔知「大本型」係乜東東，這個油塘新地標「大本型」是房協的新商場，大食代便位於其中。美食廣場從內至外分開兩部份，由16間中、西、泰、越、日等食肆組成，當中五家食店更是首次在港開店。此外，Food Court更有一個以懷舊老香港為設計主題的「小香港」用膳區，有古老留聲機、中式花轎、懷舊人力車等等作點綴，實行要打造屬於香港人的集體回憶。</p><p>新登場一</p><p>小南洋 阿婆風味</p><p>「小南洋」雖然位處Food Court，但食物一點也不馬虎，師傅楊俊仁是新加坡人，七年前來港做大食代開荒牛，今次則擔起宣傳馬來西亞美食的責任，並從馬拉訂購正宗的地道食材、醬料等，務求令菜式口味更為地道。例如招牌菜之一的阿婆燒鴨，不要看它貌似普通燒鴨，原來要做一隻阿婆鴨的確毫不簡單，師傅說：「這隻燒鴨其實係馬來西亞賀年菜之一，將隻鴨用當歸、杞子等古方秘製藥膳醬汁浸泡半日，所以好補㗎！浸完後風乾一晚，第二日炸脆外皮，工序都好多㗎，我開舖前仲專登返咗馬拉，問番阿婆每一個步驟，所以我就叫佢做『阿婆燒鴨』！」即刻試試這隻燒鴨，可能因為風乾了一天的關係，真的做到外脆內嫩的口感，再蘸埋師傅以古方秘製藥膳來做的「養生醬」，的確另有一番風味。除咗阿婆燒鴨，南洋咖喱雞金枕頭亦是另一推介，師傅話十年前新加坡興咖喱與麵包分開食，但最近新加坡人就鍾意連埋一齊食，所以今次也將這個口味帶來香港，麵包用了粿麥做，吃下去更有咬感，咖喱對小記來說就比較辣，師傅還說已經按了香港人的口味調至微辣，愛吃辣的朋友記得試試。</p><p>新登場二</p><p>冬菇亭 住家靚湯</p><p>當喜愛的食肆和小店不斷因加租結業時，香港人已經開始變得麻木。舊區的冬菇亭熟食檔由於租金廉宜，炮製街坊美食，所以一度成為香港人的集體回憶。「冬菇亭」老闆有見及此，特別以「冬菇亭」之名炮製車仔麵、碗仔翅、粵式靚湯等港式美食。小記平時通街行搵料，加上成日OT飲唔到阿媽的愛心湯，嚟到冬菇亭當然要飲番碗藥膳雞腳，這道補湯裏面有過十種藥材，濃濃的當歸香與紹興酒配合得天衣無縫，雞腳更有骨膠原，滋補又養生。</p><p>新登場三</p><p>小鐵板先生 自調醬汁
</p><p>記得小時候特別愛吃西餐，為的就是那個鐵板餐，總覺得打開塊餐巾，擋住那些汁彈落自己的衣服上好好玩，加上聽着那些沙沙聲，覺得很過癮，所以事隔多年，仍然對鐵板有些感情，今次首次登場的「小鐵板先生」，集合多國不同風味的鐵板，最愛的是黑椒牛肉套餐，牛肉被鐵板的高溫灼熟至啱啱好，配上大廚自家調製的黑椒汁，認真惹味。若嫌齋肉唔夠飽，海鮮黃金炒飯就一定滿足到你，粒粒米都沾滿金黃色的蛋漿，散發着濃濃的蛋香，而鐵板上的飯焦更是我的最愛。</p><p>新登場四</p><p>正一 正宗台味</p><p>在香港，可以吃到正宗台灣菜的地方不多，「正一」老闆余生因為鍾情台灣菜，於是隻身跑到台北學師，學成回來後便開了這間餐廳，而余生更將所學到的東西都傳授給徒弟，好讓店內的所有人都能炮製出最正宗的台灣風味。大師兄Jason推介我們必食正一大碗麵，這碗用滷水汁做湯底的麵，裏面用上花椒、八角、陳皮等約十種香料熬製而成，但原來每一碗麵都會用上不同的滷水汁，例如牛肉麵就會用桂皮比例較重的汁；蛋麵就會用丁香味比較重的，做到每種材料都以秘方滷水汁炮製，其中五香牛腱更選用筋肉層次分明的黃金腱，肉裏包筋，筋內有肉，爽口甘香，入口頗濃郁。若你不愛吃麵，大大鹽酥雞飯也是不錯的選擇，他們用了美國特大雞腿，炸至香脆後撒上台灣入口的鹽酥粉，毫不油膩，加埋個滷肉飯，好不滋味。</p><p>新登場五</p><p>藤野拉麵 3.6牛乳湯底</p><p>最近一股日本拉麵熱潮襲港，拉麵店開完一間又一間。想不到在Food Court也可品嚐到正宗拉麵，首次登場的藤野拉麵，提供多款日本特色拉麵，特別推介3.6牛乳海苔焗鳥扒芝士拉麵，以雞骨、雞肉熬製而成的雞湯底，味道香濃而沒有豬骨湯的膩，加上3.6牛乳，稠白的牛乳湯底散發濃濃的奶香，而且加入了大量蔬菜，如番茄、洋葱、粟米等，令湯底不用加糖也滲出天然甜味。由於雞湯底較清甜，配以彈牙粗身的拉麵最適合不過。而師傅對湯底的要求非常嚴謹，所以這裏的特濃鮮茄板燒肥牛拉麵的湯底番茄味非常濃郁，板燒肥牛也是自家製，感覺非常健康，不錯！<br></p><p>Food Republic（2205 8823）
</p><p>地址：油塘高超道38號油塘大本型三樓308-312舖</p></body></html>