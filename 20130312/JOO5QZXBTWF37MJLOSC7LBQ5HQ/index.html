<html><header><meta charset="utf-8"><title>圖簿：筋肉女郎　一顆恨嫁心</title></header><body><h1>圖簿：筋肉女郎　一顆恨嫁心</h1><p>中國人迷信統一，就連美感標準也要一致，V煞面、間尺鼻等倒模式臉容，不合比例的誇張身材，令男士們唾涎，女士們邊鬧邊跟風，撞樣易過撞衫。健美女將古少顏(Koobie)挑戰這個準則，操得一身橫練肌肉，在多個健美比賽摘下桂冠。<br>Koobie不但外表很man，連內在也不像女人，每次備戰禁飲禁食趕絕脂肪，打亂了荷爾蒙分泌，故此每次都經歷三個月牡丹「停經」夢，這個美感新定義代價不菲，女士們仿傚前宜應三思。　撰文：潘婉玲　攝影：胡智堅</p><p>雄兔腳撲朔，雌兔眼迷離，兩兔傍地走，安能辨我是雄雌，古少顏一身運動裝束，黝黑膚色配上一頭短髮，再加低沉略帶沙啞的聲線，記者幾乎當她是男人，的確，Koobie走在街上時，一半途人搞錯，難得當事人處之泰然，「我照應佢囉，咁我知佢叫我，人地唔知，嗌錯好出奇咩？」<br>33歲的Koobie現職健身教練，楊千嬅丈夫丁子高也是她的客仔。2003年起她先後參加過九次健美小姐比賽，四度奪冠，包括去年七月於國際健美健身邀請賽52公斤級。在台上騷首弄姿，展示肌肉，風光背後辛酸卻不足為外人道，比賽前半年嚴格控制飲食，「雞肉全部烚既，菜一定係白烚，炸一定唔駛諗。荷爾蒙都會受影響，嗰段時間（三個月）無period（月經）。」<br>比賽前數天，連飲水也要控制，「只係漱口，或者濕吓個嘴囉，比賽嗰刻脂肪比率得番8%至9%。」正常女性脂肪佔25至31%，記者直呼Koobie接近變態，但卻樂在其中，「你哋話最辛苦，其實係我覺得最刺激嘅時候，上台嗰刻反而最放鬆，因為終於可以現真身喇。」<br>這個真身瘦到臉頰凹陷，胸部亦沒有多餘脂肪，這種美，世俗男士可能無福消受，Koobie只好孤芳自賞，「我嘅身體就好似人型雕塑，平時嘅訓練、比賽前嘅準備，將我嘅線條美一一勾畫出嚟。」自賞甚至演變成自戀，但她強調只限於比賽場上，「唔自戀就唔可以騷肌俾人睇啦，膽怯點話俾人知你練到啲咩？一定嘅自戀係需要㗎。」<br></p><p>眼前這座雕塑從小愛運動，曾為母校立下不少汗馬功勞，中四後便輟學投身社會，寧做侍應也不當OL，把父母氣個半死，「阿媽鬧，細時唔讀書，大個做乞兒。」初次目睹女兒健身，著實嚇了一跳，「我推緊胸，每邊40磅，突然聽到媽咪把聲：『咁重！得唔得㗎？隔離個男仔先舉緊35磅咋喎！』」<br>誰知女兒一踏上台板，媽媽即成為頭號粉絲，「比賽完之後，佢都會揀啲相曬出嚟，原來佢袋住本相簿，拎返公司畀同事睇。」每逢比賽，家人朋友總會拉大隊到場支持，任職髮型師的妹妹更是御用形像指導。<br>Koobie一身肌肉雖令很多男士自愧不如，但也引來不少裙下之臣，只是她一句「唔啱feel」，統統拒諸門外，擇偶第一規條，拒絕悶男，「拍拖淨係行街睇戲食飯？可唔可以加保齡？行街我同朋友行都得啦！睇戲？我買碟返屋企睇一百次都得！」擇偶第二規條，拒絕脂肪，肥仔倒可接受，但要接受體型改造，「我會建議佢一齊做運動，令到佢瘦囉。」<br>煙花絢爛卻也短暫，Koobie深明操肌生涯不長久，四十歲左右便夠期引退，尚餘七年時間，Koobie期望衝出亞洲，參與國際賽事。唯人生的終極目標還是披上婚紗，踏紅地毯，生兒育女，然而Koobie於2007及08年一共參加了四項比賽，換言之每年停經六個月，試問如何懷孕？「都擔心㗎，所以我唔會太密集咁比賽。」每年有一半時間停經算不算密，真是杯水半空還是半滿的哲學問題。<br>記者祝福她終有一天變成幸福肥師奶，可她自言做師奶ok，肥胖no<br>way，「我爛船都仲有三斤釘，好快修返架，唔一定瘦，但唔會肥，你靚過就唔會比自己唔靚。」世上沒有醜女人，只有懶女人，姊妹們，共勉之！</p></body></html>