<html><header><meta charset="utf-8"><title>西環集中營：思維脫節　民記拍片搵嚟搞 - 季陶</title></header><body><h1>西環集中營：<br>思維脫節　民記拍片搵嚟搞 - 季陶</h1><p>近年各大政黨投放資源搞軟性宣傳，圖爭取年輕人及網民支持，其中以民建聯最「揼本」，昨日他們發佈微電影《低頭》，結果一放上YouTube已經有近4,000個dislike，like只有18個！有政界及泛民中人笑言，民建聯已非首次將宣傳變自行惡搞，關鍵是那些民記新一代腦袋，完全與主流年輕人脫節。</p><p>「幽默」自嘲 畀位人踩</p><p>有民主黨年輕黨員對季陶說，論政黨投入資源，民記贏幾條街，「佢哋（民建聯）係食雞髀，我哋（泛民）係食雞腳」，但搞軟性宣傳非「有錢大晒」，有時腦袋較錢更重要，好像今次民記微電影叫《低頭》，只要稍有正常判斷，就知用《低頭》做片名必定出事，「叫《低頭》咪即係變相提醒人，民記喺阿爺、政府面前凡事低頭？人哋唔使惡搞你條片，你先自行惡搞自己」。另一泛民中人也笑言，民記宣傳「真係幾無敵」，「係人都知建制派搞蛇齋餅糉俾網民鬧，民建聯年宵攤位竟然賣蛇齋餅糉福袋！佢哋以為幽默，實際畀機會人踩多兩腳」。<br>另一政界人士對季陶說，他曾接觸過民記的年輕黨員，發現他們的思維根本與香港年輕一代脫節，與民主黨、公民黨比較，民記年輕人思維明顯欠批判性，沒有那種質疑權威的特質，「同上一代比較，民建聯年輕一代係開明咗，但同泛民入面，甚至一般年輕人比較，仲係脫節，咁又點可以爭取年輕人認同？」<br><br>季陶</p></body></html>