<html><header><meta charset="utf-8"><title>專題：迷惑‧追憶　港女尋香記</title></header><body><h1>專題：迷惑‧追憶　港女尋香記</h1><p>電影《香水》講述了香水的魔力，戲中的香水調配師甚至不惜殺死12個女人來提煉獨有香味。<br>現實中的香水調配師也承認，不少男女也沉迷尋找獨特香味，甚至乎用於迷惑異性，「好多內地女性都要求調配催情香水，用嚟吸引男人」，調香師Michell坦言，香味不是萬能，還要配合使用者本人。「正如一個肥女人噴香艷嘅香水，等同粗腳着短裙，只會自暴其短，惹人憎厭」。<br>用對了香水，其獨特氣味能帶給人快樂回憶，各種味道是人類的深層記憶，不是香味帶給人感覺，而是香味勾起人的回憶。<br>記者：羅鈺歡<br>攝影：胡志堅　鄧振權</p><p>大部份女性都比較喜歡獨一無二，尤其是香水，「始終女仔都想擁有一支屬於自己嘅香水，因為獨特先顯得矜貴」。香薰治療師Rene解釋，不少OL為吸引自己的伴侶，或想尋回昔日某種感覺，便參加香水調配班，調製一支屬於自己、獨一無二的香水。</p><p>調配出舊情人寵物味</p><p>Rene說，嗅覺是人類五種感覺中最深層的記憶，氣味不但可勾起回憶，也是異性互相連繫的一種感覺，更能帶出女性獨特韻味。對香味的敏感度並非天生，原來可後天訓練出來，氣味一旦入腦，便會成為永恆記憶，「每個人感覺都唔同，有啲女人調配香水時，聞到木香、檀香或乳香等氣味，就諗起婆婆，原因係呢種木味令佢諗起老人家。亦有啲聞到薄荷、香草氣味，會諗起細個時阿媽幫佢搽藥油」。<br>她又形容部份人聞到一些檸檬葉味，就會想起旅行，「多數東南亞地區，如印尼、峇里及泰國等，都用呢種氣味嘅香薰油做spa」，所以也有人會在家中點燃一些混檸檬葉的香薰，懷緬旅行的輕鬆感覺。<br>於是追求香味變成追求記憶，曾經有學生為掛念離世的寵物，自製了一種氣味，「本身佢調配咗一種味幫狗仔做香薰spa，係只屬狗仔嘅氣味，之後狗仔走咗，佢將香薰溶入香水同潤膚霜中，每日搽喺身上感覺狗狗嘅存在」。<br>不過更多人追尋香味，其實都是為了異性，「有男客人想調配一隻類似洗頭水味嘅香水，仔細問過佢之後，先知道係佢前女友身上經常散發嘅味道，用嚟噴喺自己身上懷緬」。經常要為客人調配香水的Michelle，還爆出有女性要求調製出調情香水，「大陸嚟嘅女人思想好開放，會直接叫我幫佢哋搵啲吸引男人嘅催情香水，例如茉莉花、玫瑰、依蘭花及麝香等味道，樣樣都要攞一個樣本嚟試下」，她不知這些內地女人會去誘惑誰，但香港女人很少會提出這種要求。</p><p>體味夾雜埋香艷味　適得其反</p><p>雖然某些香氣帶有催情作用，但亦要小心使用，「有個女客人以為調製咗茉莉花味香水就容易吸引異性，點知返嚟話佢老闆好憎呢種味，叫佢唔好再噴。因為佢冇考慮過自己好肥，肥人多體味，夾雜埋香艷嘅香味更加難頂，等同粗腳着短裙，只會自暴其短，惹人憎厭」。所以不能單純追求香味，還要配合不同人使用，就算再獨特的香水，也可有很多變化。<br>香水對女人而言，終其一生都非常重要，「後生時冇所謂，但30至40歲嘅女性，衣服已經着得佢唔靚時，就要揀一種帶韻味嘅香水提升吸引力，用一啲帶神秘感嘅東方花香調製，例如果香或木香等」。而爽身粉味的香水永遠最受歡迎，「因為帶有童年回憶，無論20歲至50歲嘅人，都希望徊徘喺兒時快樂嘅情懷中」。<br>調配香水前，香水師會先問過客人喜好、生活習慣和日常衣着打扮，然後提供基本香味給客人挑選，當客人指出喜愛的香氣後，就會知道他們的偏好，然後再逐步配搭不同香味，直至心中那味道出現為止，「好多客人都會徘徊喺兩至三種香味中，當佢哋重複聞同一種味三至四次時，其實已經接近答案」。</p><p>你想爆？幫你爆！</p><p>熱線電話：2990  7225<br>mailto:Bom@sharpdaily.com.hk<br>WhatsApp：9131 4511</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>