<html><header><meta charset="utf-8"><title>求驗客手記：誰是槍王？今次輪到阿蘇</title></header><body><h1>求驗客手記：<br>誰是槍王？今次輪到阿蘇</h1><p>家人披露、摯友爆料、開啟談判、同意轉會、無限接近、48小時內落實……對於各式各樣嘅轉會新聞，相信各位阿仙奴球迷都聽到厭；今次有個幾有新意嘅，叫做莊家封盤。博彩公司威廉希爾暫停利物浦前鋒蘇亞雷斯轉投阿仙奴嘅受注，令人聯想到有內部人士收到風，阿蘇勢將當槍手！</p><p>阿蘇入廠暫停受注
</p><p>蘇亞雷斯嘅轉會都傳咗一排，大多數報道都係話佢會去皇家馬德里或拜仁慕尼黑，但突然形勢一轉，莊家將阿蘇加盟阿仙奴嘅賠率急劇升溫。SkyBET由21倍改至3.25倍；而威廉希爾仲誇張，熱到1.83倍，之後仲暫停受注㖭！威廉希爾發言人話，有一筆來自西班牙嘅巨額資金，投注阿蘇加盟阿仙奴，所以令到賠率大變。<br>至於阿仙奴恨簽咗成個月嘅希古恩亦有新消息；今次到希古恩爸爸放料，話佢囝囝已經得到皇馬准許，可以同其他球會傾個人條件，「如果冇批准，我哋點敢接觸其他球會！我哋𠵱家攞到批准，希望來季可以見到佢喺英超比賽啦！」希古恩哥哥早幾日都話：「如果泰維斯去祖雲達斯，希古恩就會去阿仙奴？我覺得係。我唔能夠否認佢非常接近兵工廠。」我求大俠上網見到班阿仙奴球迷都幾灰，有啲就自嘲話根據球會作風，呢單交易會吹到去轉會窗完結為止。</p><p>吹極都未簽大牌
</p><p>呢幾年睇阿仙奴買人，我求大俠總結雲格買人嘅3大原則：21歲以下、轉會費2,000萬鎊以下、來自法甲或者係法國球員。因此，雲格快手簽入耶耶辛洛高係非常符合一貫做法，因為後者係20歲嘅法國兵，最緊要係唔使轉會費！至於希古恩、蘇亞雷斯、費蘭度托利斯呢啲潛在目標都唔符合3大原則，雲格當然要講價講到盡，我睇唔到last day佢都唔扑槌！另外阿仙奴周四開操，大牌新兵未見，冗員就一大班，例如查馬克同宮市亮；主力如禾確特同阿迪達都喺度。</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】 http://bit.ly/appledailyiPhoneapp <br>【Android版】 http://bit.ly/appledailyandroidapp </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange <br></p></body></html>