<html><header><meta charset="utf-8"><title>新聞小花惡鬥　照肺兩敗俱傷張文采爆喊　黃紫盈強顏歡笑</title></header><body><h1>新聞小花惡鬥　照肺兩敗俱傷<br>張文采爆喊　黃紫盈強顏歡笑</h1><p>無綫互動新聞台女主播黃紫盈疑遭張文采欺壓，上周在鏡頭前灑淚，據悉昨日眾主播為此被高層召返公司開大會，張文采被照完肺後爆喊，黃紫盈則強顏歡笑速逃，兩敗俱傷。因事件激起全城憐憫黃紫盈，被插爆大蝦細的張文采，獲男友羅鈞滿及幕後同事出面反擊，力撐她沒耍手段博上位，並影射黃紫盈博上位不果施淚功。</p><p>現年25歲的黃紫盈於上周四報新聞時，突然在鏡頭前眼紅紅流淚，有傳因黃紫盈臨急受命報新聞，撞着要錄影《周末闖蕩》，怕趕不及，幸得張文采答應頂替，怎知張反口，還以上司身份向她施壓：「𠵱家唔係你話得唔得，係我叫你去做！」據知由於互動新聞台主播沒有額外出鏡費，故兩女互相推搪不肯頂替因髮型問題未能出鏡的葉昇瓚，引發軒然大波。</p><p>據悉，兩女昨上班時扮作若無其事各自工作，因二人素來不和，故如往日沒交談，而張文采昨傍晚如常報天氣。而無綫很重視今次家醜外揚，昨日新聞部高層袁志偉向集團總經理李寶安滙報情況後，再找新聞部經理黃淑明訓話着她管好下屬。昨午眾主播被黃淑明召返公司開閉門會議，據知，張文采及黃紫盈被特別照肺，兩人均離不開被大罵一頓。會議後，張文采被目擊眼紅紅離去，並致電給友人爆喊哭訴；黃紫盈則於5時許現身電視廣播城2樓，木無表情的她低頭閃避鏡頭，對記者提問十問九唔答，強顏歡笑飄走。</p><p>「同事戥張文采唔抵」</p><p>昨亦有自稱在無綫新聞部任職幕後工作的讀者向本報爆料，道出事件羅生門版本，該幕後人員說：「成班同事戥Wendy（張文采）唔抵，根本上件事係葉昇瓚個頭唔得，高層話睇吓邊個on duty，當時得黃紫盈喺位，高層叫佢幫手讀新聞，佢話唔得要錄段嘢，之後佢錄完出嚟都趕得切，嗰時Wendy返埋位，黃紫盈就叫Wendy讀，Wendy覺得一早叫咗你讀，點解叫番我讀，所以兩個有啲爭拗，但由始至終Wendy冇應承佢讀。」</p><p>該幕後人員又指整件事可能兩女都有錯，但不存在欺壓：「幾年嚟新聞部同事都睇到邊個有野心，但嗰個完全唔係Wendy，佢冇機心唔係博上位，佢個人儍吓儍吓，相反黃紫盈平時態度有啲囂，唔係好有人緣，喺新聞部得人心一定係張文采，佢哋一直唔啱，但冇今次咁出面。」而無綫外事部副總監曾醒明承認新聞部昨日有開會，他說：「新聞部有定期工作會議，今日有例會，但新聞部有別藝員科係獨立運作，八卦傳言唔會有回應。」<br>採訪：楊潔雯、王崇穎</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】 http://bit.ly/appledailyiPhoneapp <br>【Android版】 http://bit.ly/appledailyandroidapp </p></body></html>