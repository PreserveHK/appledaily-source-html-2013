<html><header><meta charset="utf-8"><title>隔牆有耳：港鐵PR　退休訪問Sorry Sir - 李八方</title></header><body><h1>隔牆有耳：<br>港鐵PR　退休訪問Sorry Sir - 李八方</h1><p>以前每逢港鐵出事，都會現身鏡頭前解畫嘅港鐵公關部一姐梁陳智明今年初退休，上月起幫港台第5台開咪，主持星期一晚7至8點嘅節目《繽紛旅程》，每集佢會專訪一位退休人士。梁太話退休唔係結束，而係新開始，好似以前專門揭發消費陷阱嘅消委會前總幹事劉燕卿，退休後嘅嗜好係養兔仔，而前消防處長盧振雄，𠵱家就忙住去教會唱聖詩。<br>下星期一出街嘅訪問係前高官蕭炯柱，佢低調地去咗天水圍教青少年音樂，比嗰班淨識落區做show嘅現任高官有誠意得多。梁太仲透露，已經約咗前警務處長鄧竟成上節目。掛住Sorry Sir嘅粉絲，要密切留意嘞。</p></body></html>