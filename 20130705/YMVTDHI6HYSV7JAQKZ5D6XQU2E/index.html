<html><header><meta charset="utf-8"><title>隔牆有耳：搬居唔改地址　狼英不是好公民 - 李八方</title></header><body><h1>隔牆有耳：<br>搬居唔改地址　狼英不是好公民 - 李八方</h1><p>今年雖然唔係選舉年啫，但政府都有叫選民更新登記資料。查實今年選民登記改地址嘅限期上月29號已經屆滿，但八方上星期去睇臨時選民名冊，竟然發現全港都知佢搬咗屋嘅狼振英，居然冇改地址，仲申報緊山頂僭建豪宅，完全唔係良好公民，再次失「信」於市民。</p><p>遷居八個月都唔理</p><p>經過前年嘅種票風波，好多市民都吸取教訓，主動通知選舉事務處更改地址，而選舉事務處喺過去兩個月亦提醒咗市民N次，若然搬咗屋，記住喺限期前改地址。但搬咗入禮賓府足足八個月嘅狼振英，連同梁太同佢兩個仔女，申報嘅地址竟然仲係僭建地牢嘅山頂貝璐道裕熙園4號大宅。<br>根據區議會分區，狼振英山頂大宅屬山頂選區，禮賓府就屬半山東，若然狼振英身為特首，區選投票嗰陣都照投山頂，就真係非常壞嘅榜樣囉。八方問過特首辦，點解狼振英咁冇公民責任感，但截稿前都未有回覆，唔通佢好天真好儍咁以為，住喺禮賓府而唔改地址，市民叫佢落台嘅抗議信，會全數寄去舊宅，佢可以名正言順扮睇唔到？<br>相反禮賓府上任主人煲呔就好盡責，申報返𠵱家住緊阿妹曾璟璇嗰間淺水灣詩禮花園豪宅。<br><br>mailto:pf_lee@appledaily.com</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】 http://bit.ly/appledailyiPhoneapp <br>【Android版】 http://bit.ly/appledailyandroidapp </p></body></html>