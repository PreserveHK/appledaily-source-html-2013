<html><header><meta charset="utf-8"><title>隔牆有耳：禮義廉banner　當市民懵炳 - 李八方</title></header><body><h1>隔牆有耳：<br>禮義廉banner　當市民懵炳 - 李八方</h1><p>上「梁」不正下樑歪，身為特首嘅狼振英，講大話唔眨眼，呃咗個特首寶座，支持佢嘅民建聯，同樣呃人唔使本，明明喺立法會工務小組投票支持屯門堆填區擴建，點知屯門區嘅民記中人，膽敢厚顏掛起反對擴建堆填區嘅banner，當市民係懵炳。</p><p>講一套做一套呃票</p><p>身為屯門區議員嘅民主黨陳樹英，講起呢件事就㷫過火屎，佢見到區內一張民建聯地區人士巫成鋒嘅banner，竟然話反對擴建堆填區。阿Tree話端午節過後已經見到民建聯喺區內大肆掛上呢類banner，最諷刺嘅係佢哋個黨啱啱先喺工務小組支持擴建撥款，覺得佢哋咁樣呃選民好離譜，咪喺巫成鋒banner隔籬掛番banner篤爆民建聯「講一套做一套」。呢件事都喺網上惹熱論，有網民話民建聯專呃老人同師奶，唔係第一次出賣港人。民建聯主席譚耀宗，佢話呢批banner掛咗好耐，會再叫人拆走。哼！如果唔係逆民意，民記又點解要喺會訊發表「從無放棄屯門區」嘅公開信「補鑊」呢？</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>