<html><header><meta charset="utf-8"><title>夏日體晒：葉楚航　馬場車神</title></header><body><h1>夏日體晒：葉楚航　馬場車神</h1><p>穿起貼身單車衫褲、腳踏價值近6位數字的爬山單車，快46歲的著名練馬師葉楚航，連人帶車連跳十幾轉樓梯，氣也不喘，更曾與黃金寶鬥車；好難想像他曾經「肥」到150幾磅、換燈膽後落唔到地。運動不離生活，保活力之餘更助航哥爭取冠軍練馬師寶座。記者：徐嘉華/曾雁平　攝影：王子俊</p><p>談踩車</p><p>眼前的航哥，說真，面還有點圓，連身旁的太太Shirley也說可再減一點，但對一名每日晨早4點起床工作、無時無刻要同馬主大吃大喝、每日只瞓4、5個鐘的中年練馬師來說，他算keep得好好了。<br></p><p>換完燈膽好難落地</p><p>談起「燈膽」事件，航哥說：「我做練馬師初期都有騎馬，到第4季完全冇騎，那時常要應酬食嘢，個身好重；以前做騎師得110磅，攀高趴低點都得；06年攀高換燈膽，落地時感覺好狼狽，以前一跳就落到，於是感覺『唔得』，開始搵腳做運動。」<br>平時會約朋友踩夜車、長途車、甚至與家人踩健康車的航哥說：「單車幫我好多，體能好咗，心肺亦強好多，特別上斜，要好用力好索氣先踩到上頂；每次踩車感覺就好似賽馬，每場比賽，有不同級數的馬同場，今日我跟住你，回家後諗方法，下次要贏你，兩樣都要有策略。」</p><p>曾與阿寶鬥車</p><p>訪問那天，航哥一家四口，每人一部爬山單車，加埋32萬港元，架勢十足，還未計家裏那兩部；他說踩車可幫他減壓：「有時有些事諗唔通，諗到冇得諗，我就出去運動出身汗，轉頭就會開竅，比起光坐在家裏鑽牛角尖好得多。」運動亦維繫父子情，航哥與細仔俊伸（Jason）一齊踩車外，2011年參加三鐵接力賽更奪季軍。<br>更架勢是航哥兩年前曾與「車神」黃金寶同場鬥車：「那次同阿寶踩山路，佢架車好舊，又冇得轉波，點知一開始佢就嘭嘭聲上山，我同佢講下次一定要讓我45分鐘，或者佢騎馬我踩車。」航哥常去的單車路線，包括水泉澳、觀音山、大帽山、金山郊野公園等等，每次踩2-6小時。<br>還有4年多，航哥就到5字頭，問他怕不怕老，他想也不想就說：「未驚過！這是人生必經階段，我覺得保持運動就冇有怕。」</p><p>談賽馬
</p><p>到底葉楚航能否奪取從練以來首個冠軍名譽，下周三煞科日便揭曉，航哥坦言，冠軍是任何練馬師也想爭，就算今季未能圓夢，將來還有機會。<br>「24個練馬師也想成為冠軍，不過，最重要是盡力，最後得唔得隨遇而安；今季是從練最好成績一季，至於餘下幾個賽期早已部署好，能否保持優勢，就要視乎馬匹排檔及場地等因素。」</p><p>力爭從練首冠
</p><p>以練馬師而言，航哥其實相當年輕，在練馬師榜列第1的他笑言如果今季未能問鼎冠軍，將來還有機會：「馬會剛改制，前列練馬師可以練到70歲，加上不斷求進，將來一定再有機會。其實練馬師這行，最重要唔好鑽牛角尖。初做練馬師好多時想唔通，經過幾年摸索，其實做到問心無愧已經可以。」<br>航哥指，每場賽事都是打仗，對於有評馬人要求賽前公開馬匹跑法，他指此舉肯定會削弱機會：「有評馬人及馬迷經常說應該賽前公佈跑法。站在練馬師崗位，公開跑法只會招來其他馬房作出針對部署，就像早講放頭，其他練馬師就可能會故意安排隻馬燒（鬥放）我隻馬，這樣便會輸掉賽事，不過大家崗位及立場不同，這沒有辦法。」</p><p>葉楚航Dennis檔案</p><p>年齡：45歲（28/07/67）<br>家庭狀況：已婚，育有2子<br>今季成績：65勝48亞44季（截至03/07）<br>總獎金：$51,260,800<br>簡介：84年出道，從騎未算成功，經過9個馬季後決定向幕後發展，到外地學習練馬，回港後在本地冠軍練馬師簡炳墀下任副練，其後在新西蘭完成實習，02至03獲發練馬師牌，近季成績穩步上揚，目前在練馬師榜暫列第1。</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】 http://bit.ly/appledailyiPhoneapp <br>【Android版】 http://bit.ly/appledailyandroidapp </p></body></html>