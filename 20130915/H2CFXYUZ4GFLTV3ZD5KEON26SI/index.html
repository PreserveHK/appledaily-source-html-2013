<html><header><meta charset="utf-8"><title>趣BlogBlog：好戲非好股　信Cool魔好蝕 - 股榮</title></header><body><h1>趣BlogBlog：<br>好戲非好股　信Cool魔好蝕 - 股榮</h1><p>電視劇集《衝上雲霄2》做完，熱潮延續至股市，蕭定一旗下中國3D數碼（8078）大鑼大鼓簽約Cool魔（張智霖），計劃拍《衝2》電影版。3D數碼上周二及周三累升近三倍，但周四及周五各跌兩成，高位追貨散戶恐怕已經損手。<br>如果要數坊間最「戇居」板塊，電影股一定有份，統計過去數年，電影股吹得幾大、賣得幾好，到頭來業績竟然見紅，股價越跌越有。</p><p>《西遊》13億票房　比高僅賺1,300萬</p><p>3D數碼過去兩年都有賣座電影，沒有超級巨星坐陣、低成本製作下，《3D肉蒲團》票房逾4,000萬、《一路向西》都有近2,000萬，但公司竟連續兩年蝕錢。2011年股價跌九成後，去年再跌84%，無論票房如何賣座，股價無半點利好，反而期間進行過合股、配股及派紅股，股東權益被大幅攤薄，今次搵Cool魔救亡，還是那句，信者失救。<br>電影股近年淪為財技股，甚至星爺旗下的比高集團，股價升跌多圍繞星爺開戲消息。如2011年自願發通告，指會開拍《西遊記》；去年11月更發佈一則題為「《西遊．降魔篇》首次電影發佈會」嘅通告，內容99%形容新戲點勁，最後包一句「預計為本集團在電影娛樂業務方面帶來收入」，當時股價短暫有刺激，但及後腳軟無力。<br>西遊今年春節上演，連中國在內票房勁收13億元，但比高截至今年3月底純利只有1,300萬。雖則說電影票房要與其他人分賬，但如此落差，更進一步印證電影股好睇唔好食的真實情況。<br>套用在股市，投資電影股恍如愛上Cool魔一樣，刺激即興卻無從掌握，主動權落在莊家手中，想點玩點炒由佢決定。愛上他，高低起伏的心情，與股價走勢毫無異樣，都是一開始超Hyper，然後由高處墮下，股價喪插，感覺恍如被人「𡁻完鬆」。成功的投資者，多鍾情Sam哥概念股，穩定而保守，但卻注定沉悶而孤獨的。<br>電影股往績差，暫時未見到一個成功的個案，要掌握到低買高沽，難度十級，賺到錢只能說你運氣好。青春可以好戇居，因為你有本錢輸得起，但買股票「戇居」，隨時輸死你。<br><br>股榮</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 <br></p></body></html>