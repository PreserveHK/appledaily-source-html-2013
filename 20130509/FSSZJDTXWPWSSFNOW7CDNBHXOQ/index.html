<html><header><meta charset="utf-8"><title>女神tea time：<br>買樓花送媽媽？ - Fifi</title></header><body><h1>女神tea time：<br>買樓花送媽媽？ - Fifi</h1><p>中原集團創辦人施永青最近接受訪問時講到，傳媒網上新聞用字越來越俗，已經走火入魔。查實傳媒行通俗路線唔係錯，都係想讀者一睇就明，易於消化。至於通俗到乜嘢程度而又不失真，就要靠記者判斷。<br>其實地產代理為sell盤，舞文弄墨功力都唔弱，想當年用「窮人恩物」形容荃灣410萬銀單位，金句就成為全城焦點。近月樓市死寂，代理絞盡腦汁度金句吸睛，好似「業主求死」、「收租好過打劫」，寥寥數字，一語道破現實的殘酷，觸動冇錢上車人士嘅弱小心靈。<br>至於一味靠語出驚人幫助有幾大，大家心照，連施永青都預期，今年第二季代理都要蝕錢。美聯（1200）及中原為求自保，亦開始拓展海外樓盤市場。美聯發SMS邀請菲菲去香港嘅英國樓盤展銷會，首句係「母親節買樓花好過送花」，果然又才子上身。<br>有能力嘅，送樓花有乜所謂，慘在後生仔連上車盤都買唔起，唔使媽媽操心助交首期已算好叻仔，仲講送樓？<br><br>Fifi<br>本欄逢周二、四刊出</p></body></html>