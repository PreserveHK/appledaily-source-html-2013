<html><header><meta charset="utf-8"><title>家是香港非常危險 - 曾志豪</title></header><body><h1>家是香港非常危險 - 曾志豪</h1><p>首先我非常討厭「一家人」這種狗屁講法，甚麼父母官、愛民如子等等親情倫理大悲劇，中人欲嘔。你做官，何苦要做埋我老豆老母？我隔籬鄰舍十年唔見一次，點解要逼我哋做一家人？一家人，交稅係咪當畀家用？咁點解畀少咗家用係犯法？家是香港，咁露宿者係咪家人？食環署可唔可以唔整濕個地下？<br>好啦，你要我哋硬食一家人，我忍你，但你做戲要做全套嘛。城大請梁振英做貴賓，未獲邀請的大學生想入去示威請願。<br>城管阻止，仲話「非常危險」，城管，你係咪無聽過歌神E神唱嘅《同舟之情》啊？<br>「一家親親到有時矛盾 / 不必以敵人自居」，有矛盾但不必以敵人自居啊﹗<br>你城大，城管，特首，是否視那些未獲邀請嘅大學生為「敵人」，又是否視那些想採訪大學生的傳媒記者為「敵人」，否則何以又拉又鎖又限制行動自由？何以得出狗屁結論「非常危險」？只有視為「敵人」才會「危險」，但政府提倡的，「家是香港」，一家人嘛！難道你這樣對家人嗎？<br>究竟一個怎麼樣的政府、高等學府，才會視手無寸鐵的大學生為「危險」？<br>2007年，伊朗總統內賈德在德黑蘭大學發表演說，未獲邀進內的大學生在場外大叫口號﹕「獨裁者去死」、「內賈德是皮諾切特，伊朗不能成為智利」、「法西斯總統，大學不是你的地盤」等口號。<br>當時內賈德的反應是，充耳不聞，繼續演講；德黑蘭大學並沒有城管衝出來說這些未獲邀的學生高叫口號，非常危險；被稱為「獨裁者」的內賈德總統，保安規格，看來比高票當選的梁特首，還要寬鬆。<br>有這樣的一家人，真是非常危險。</p></body></html>