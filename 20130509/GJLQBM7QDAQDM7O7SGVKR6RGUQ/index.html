<html><header><meta charset="utf-8"><title>沙膽虹手記：<br>唔撈就係最大籌碼 - 沙膽虹</title></header><body><h1>沙膽虹手記：<br>唔撈就係最大籌碼 - 沙膽虹</h1><p>貨櫃碼頭工人罷工長達四十日，越搞越大鑊的原因，離不開資方不但沒有做降溫工夫，反而不斷撥火，先有HIT董事總經理嚴磊輝寸嘴，辣㷫工人把罷工行動由貨櫃碼頭變成佔領長江中心，接着和黃大班霍建寧出來護主，大放厥詞，滿口歪理，根本就不想談判和解。好不容易，阿爺關注，政府介入，資方在老大不願意下拋出個9.8%加薪方案，工人猶豫一輪後亦接受下台，怎料外判商擺和頭酒時又出事，不但指9.8%已包括拉纜錢和飯鐘錢，額外津貼免問，還乘機攞番個彩，指摘工人「呢鑊嘢係你哋搞出嚟」。死未？<br>沙膽虹老早就講，僱主態度如此凶神惡煞兼不顧情義，政府勉強斡旋，資方最後即使妥協，也未必十分情願，口頭上要攞彩不特止，以後還不知出甚麼招玩下去。所謂勉強冇幸福，若然資方日後繼續玩嘢，不願冰釋前嫌，工人最大的籌碼就是辭工，轉工唔撈就可以不用聽他們bullshit！<br><br>沙膽虹<br>twitter賬號：khcheung1</p></body></html>