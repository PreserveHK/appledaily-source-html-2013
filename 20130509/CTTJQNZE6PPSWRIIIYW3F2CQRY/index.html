<html><header><meta charset="utf-8"><title>大隻佬經營　獨創豉油王炸醬撈河<br>50年龍記麵家　七月講拜拜</title></header><body><h1>大隻佬經營　獨創豉油王炸醬撈河<br>50年龍記麵家　七月講拜拜</h1><p>【埋身擊】<br>【本報訊】一箸麵，吃出半世紀情緣；一箸麵，吃出四兄弟手足之情；一箸麵，吃出街坊五代濃情。屹立旺角50年老店「大隻佬」龍記麵家，從大牌檔經營至車仔檔，終有落幕一刻。紋身大隻佬龍哥說，既非加租迫遷，也非子女不肯承傳，而是在歷史巨輪下7月光榮結業。<br>記者：蔡朗清</p><p>龍哥名叫賴達芳，63歲，13歲入行在黑布街賣麵大牌檔卲敬記學師，與老闆女一麵結緣，老闆變外父。他說，當年學國術、玩健身，大熱天時在大牌檔赤膊炒菜，露出紋身，「大隻佬」之名不脛而走。好景不常，大牌檔遭清遷。龍哥與太太跑到現址門外做車仔檔，取名龍記，「我原本叫達芳，女仔芳，小學俾人笑，出嚟做嘢同人講叫賴龍，車仔檔咪叫龍記。」</p><p>龍哥憶述，31年前開車仔檔那天，碰巧是三號風球，幾乎開檔不成，「好在有我太太，夾手夾腳，終開到舖。」守業一年，生意有點起色，「街坊街里傳開去話大隻佬返嚟，生意越做越多。」之後租了現址門面，「由最初日做200蚊生意，到90年代最好景，有三千幾蚊。」<br>生意興旺，龍哥拉親兄弟幫手，「我有十兄弟姊妹，最唔放心係排第十嘅細佬；佢好反叛，紋身比我多好多。」人稱阿細的義芳，浪子回頭，一做近30年。兩個紋身漢會否嚇怕街坊？龍哥笑說，最初一些OL也不敢入店，阿細送外賣人家不敢開門，「日久見人心，同街坊熟咗，話嚟𠵱度食麵有安全感」。</p><p>並非因業主加租</p><p>龍記的湯底熬三四小時，招牌菜有辣牛筋麵、柱侯豬手，以至獨創豉油王炸醬撈河粉。記者昨採訪，熟客Michael到來，龍嫂為他叫一碗Michael麵，「即係辣味牛筋麵，啲牛筋要腍啲。我哋知熟客口味。」難怪Michael天天來吃牛筋麵，大讚麵條彈牙。<br>老店結業，龍哥說並非業主加租，大學畢業的子女也願接手，但他認為急流要懂得勇退，「做龍記做咗大半生，太忙，我唔想佢哋好似我咁斷六親；太太同我捱咗一世，希望留番啲時間陪佢，過埋最後安樂日子」。<br>英雄氣短，兒女情長，龍哥收工，煮牛筋麵給龍嫂，龍嫂吃了這碗麵半世紀，喜孜孜說「好吃」。龍記真的結業嗎？</p><p>龍記三美食</p><p>淨雲吞</p><p>牛筋辣麵</p><p>豉油王炸醬撈河</p></body></html>