<html><header><meta charset="utf-8"><title>孖型男撐枱腳<br>紅姑收花嘴角含春</title></header><body><h1>孖型男撐枱腳<br>紅姑收花嘴角含春</h1><p>【中環】現年53歲的鍾楚紅自夫婿朱家鼎病逝後，癡心情長的她至今已守寡6年，最近紅姑身邊出現了一名年約40多歲的型男，跟成熟優雅的紅姑外形襯到絕。前晚兩人到中環密會撐枱腳，再甜蜜蜜孖住去買貴價鮮花，被撞破美事的紅姑嘴角含春，有愛情滋潤的她還如少女般蹦蹦跳，迎接春天的童話。</p><p>息影多年的鍾楚紅雖已53歲，但樣子經得起歲月洗禮，依然美艷如昔，自夫婿朱家鼎07年因腸癌病殁後，紅姑逐漸走出喪夫陰霾，雖然享受一個人的自由生活，但去年10月她出席Piaget活動曾透露想搵個伴，不會抗拒新戀情，只是一切隨緣。似乎上天終眷顧寂寞紅姑，前晚約7時，紅姑和一名型男現身中環歌賦街，穿低胸上衣襯外套的紅姑，打扮優雅，跟她約會的型男也衣着簡約，雖然外表約40多歲比紅姑年輕，但兩人外形襯到絕，他們邊行邊傾尋找合心水食肆，最後揀了許志安舊愛助手細佬開設的Sup 1餐廳撐枱腳，兩人還刻意選坐閣樓位置，避開街外人窺望，好好享受一頓浪漫晚餐。</p><p>蹦蹦跳流露嬌態</p><p>這餐飯足足嘆了逾兩小時，約9時半紅姑一馬當先離去，估計型男殿後埋單，她步過馬路入了agnès b.概念店，這餐廳附設賣貴價靚花，紅姑走到賣花部前揀花，約三分鐘後，型男趕來會合，兩人細心揀靚花，還傾得投契，型男對着紅姑笑得好燦爛，發情紅姑更情不自禁如少女般蹦蹦跳，又用手指點唇流露嬌態，營造出一幅春天的童話。<br>及後兩人發現有記者，型男即時尷尬彈開九丈遠，站在一角原地踱步，紅姑也無奈獨自等店員包紮40元一支的粉紅康乃馨，她挑選了兩打鮮花近千元，其間有男食客忍不住用手機偷拍她，之後紅姑抱着大束康乃馨離去引開記者，型男隨後趁亂閃走。嘴角含春的紅姑邊走邊甜笑，問是否跟朋友食飯？紅姑冧笑說：「係。」為何不等朋友一齊走？她撒嬌說：「怕咗你哋。」其間途人見到大叫紅姑，她禮貌say hello，記者問花是自己買還是朋友送？她沒回答只低頭甜笑說：「唔好跟啦，咁多人望住我。」最後她行去荷李活道取車返中半山屋企。</p><p>搬離舊居展新生</p><p>昨日記者向紅姑求證是否拍拖？她透過經理人說：「唔回應。」至於這位能吸引紅姑的型男名叫丘家輝（Donald），年約40多歲，單身仍未婚，現為agnès b.亞太及大中華區董事總經理，前年紅姑出席agnès b.時裝騷，就跟Donald拖手現身。<br>紅姑當年嫁給朱家鼎後，94年開始息影，到07年其夫病逝，她對亡夫始終未能放得下，家人和朋友都勸她搬離租住的司徒拔道眺馬閣舊居，但她一直沒答應，惟身邊人不斷游說，去年她終肯遷出舊居，搬到山頂嘉樂園居住。近年不斷有電影想請她復出，但她一直推戲，因為要等到適合的劇本，才答應復出。<br>採訪、攝影：吳耀輝、李志明</p><p>話你知：紅姑八件事</p><p>梗頸四：紅姑貴為一代女神，但79年參選港姐時僅得梗頸四，而該屆冠軍為鄭文雅。</p><p>糾察</p><p>身為地球之友大使，紅姑每看到有汽車噴黑煙，總記下車牌及拍照舉報。</p><p>比利</p><p>82年，紅姑曾與球王比利擔任Puma代言人，促成兩人合作的正是丈夫朱家鼎。</p><p>暱稱</p><p>圈內相熟朋友都稱呼紅姑為「鍾記」，她的藝術界朋友則喚她洋名「Cherie」。</p><p>唱歌</p><p>紅姑有冇唱過歌？有！在森林和原野是多麼的逍遙，就是《秋天的童話》情節啦！</p><p>大膽</p><p>紅姑從影以來最大膽的演出，在《男與女》中與關海山激戰連場，奠定其性感女神地位。</p><p>劇集</p><p>雖然紅姑從未拍過無綫劇集，但89年曾與張國榮、張曼玉到法國巴黎拍攝吳宇森執導的音樂特輯《日落巴黎》。</p><p>法文</p><p>紅姑跟老師學法文，更講得「勒勒聲」，她偶爾也會到法國度假兩、三個月。</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網 http://hk.add.nextmedia.com睇番足本網上版，除咗有專訪外，仲有好多時裝靚嘢睇！ </p></body></html>