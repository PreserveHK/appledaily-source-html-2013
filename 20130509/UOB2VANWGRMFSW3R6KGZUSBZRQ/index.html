<html><header><meta charset="utf-8"><title>金手指：青姐滴淚夠煞食 - 孫柏文</title></header><body><h1>金手指：青姐滴淚夠煞食 - 孫柏文</h1><p>今日，首先要多謝大家支持，信孫柏文對上兩篇睇好安莉芳（1388）嘅文。我亦承諾，繼續努力睇吓邊隻股份價格不反映價值時，叫大家「一注獨贏」！<br>噚日，本報報道話友報精神領袖林行止話碼頭工潮一役係資本家嘅蒙羞。咁有次幾年前我去到間中學度，有學生問我呢啲階級鬥爭嘢時，我就講咗一個真人真事。</p><p>費格遜最憎邊個</p><p>我同學生話：「有間公司嘅話事人，佢個花名叫風筒，以形容鬧前線員工時嘅刻薄。有一次，佢喺員工嘅休息時間，用口鬧一位員工之餘，仲要一腳踢落隻鞋到，隻鞋一飛打中佢鬧緊嘅員工，該名員工即時爆缸流血。呢個話事人係咪就係最典型仇恨勞動階級、普羅大眾嘅管理層呢？」<br>咁因為𠵱家啲細路好鬼醒，當然唔答我啦，知我跣佢哋。咁我再話：「大家知唔知呢個話事人同前線員工係邊個？個員工就係碧咸，個話事人就係費格遜。你估費格遜最仇恨邊個？最想隊冧邊個？」後面有個後生仔諗都唔諗就嗌：「梗係摩連奴同車路士啦！」我笑一笑問：「咁有冇人覺得係碧咸呀？舉手。」冇人舉。大家自己諗諗佢。<br>不過當和黃（013）持有新加坡上市嘅碼頭股份少到得兩成時，真係唔知終極碼頭方案，即碼頭地轉土地用途，變住宅或酒店項目嘅機會有幾高。如果轉到，佢新加坡上市嘅碼頭就真係買得過。<br>噚日，我見到隔籬李華華，講我偶像胡孟青青姐幫大家樂（341）拍嘅廣告，仲話青姐「喊樣再現」。大家可能淨係記得佢當日因為滙控（005）賣33蚊股而落淚，不過我相信佢滴淚之所以重要同歷史會記載，就係因為劈死咗神憎鬼厭嘅收市競價（勁假）時段。呢把「青淚劍」，保衞股場秩序啊。</p><p>孫柏文<br>獨立股評人<br> http://facebook.com/shuen <br>本欄逢周二、四刊出</p></body></html>