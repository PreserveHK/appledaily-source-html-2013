<html><header><meta charset="utf-8"><title>電視撈飯：盛男出戰KO港女</title></header><body><h1>電視撈飯：盛男出戰KO港女</h1><p>無綫去年播出《盛女愛作戰》，熱玩真人騷，收視旺場，全城追看盛女下場，無綫今年乘勢添食製作盛男版《求愛大作戰》，打算下個月10日出街，連播三星期，相信又會掀起熱爆話題。上次《盛女》得5名參賽者，最終排骨盛女Suki成功降服媾女王Zion，佢哋拍咗年幾拖，感情幾穩定，日前仲影到佢哋十指緊扣睇戲。<br>《求愛》繼續由《盛女》嘅編導岑應操刀，佢呢次搵咗8個參賽者，佢哋由20幾歲到40歲，個個有專業資格，條件唔錯，衰在冇時間同冇橋媾女，所以節目中再搵人生教練向佢哋過招。</p><p>無綫送機票</p><p>據知除咗將盛男進行地獄式大改造，仲會安排佢哋同8位港女speed dating，盛男有權KO佢哋，最終8盛男爭同4港女配對。今次盛男進取好多，唔止一個成功脫離剩男行列，無綫仲大手筆送上機票，等佢哋可以甜蜜出埠旅行，增進感情。<br>《盛女》事後被爆做媒，無綫否認，呢次盛男有幾名參賽者Rocky、Guy、Cyrus、Chris同Alan等，外在條件唔差，參賽者喺節目出街必定又俾人大起底，好快就知佢哋係咪做媒。好多參賽者都喺facebook貼咗自己嘅拍攝花絮，連岑應都忍唔住貼咗佢同最受速配港女歡迎嘅Rocky合照，佢仲留言：「Rocky BB，I am so proud of u。」如果呢班盛男可以再幫節目吸收視，岑應絕對要為佢哋而驕傲。<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網 http://hk.add.nextmedia.com睇番足本網上版，除咗有專訪外，仲有好多時裝靚嘢睇！ </p></body></html>