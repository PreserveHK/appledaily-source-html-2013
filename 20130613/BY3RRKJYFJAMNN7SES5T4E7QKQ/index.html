<html><header><meta charset="utf-8"><title>馮仁昭四圍超：仙樂都Naomi　孖咇露底 - 馮仁昭</title></header><body><h1>馮仁昭四圍超：<br>仙樂都Naomi　孖咇露底 - 馮仁昭</h1><p>仙樂都、Naomi、DONUT成員Elise同Elke、AD2嘅Aily同Amy等，前晚喺尖沙嘴出席比堅尼女神大賽，現場5位參賽者着比堅尼鬥一番，但擺明唔及嘉賓性感搶鏡。仙樂都唔只谷胸，佢仲同Naomi齊齊露底，Aily同Amy就着低胸裝拋36F同34E巨胸，絕對博過參賽者。</p><p>何詩老竇勁興奮</p><p>何韻詩嘅老竇都有出席，佢好興奮咁主動同啲比堅尼女合照，唔知何太會唔會呷醋？Naomi自爆同地產男友分手，佢話：「輸咗畀個老女人，我樣靚身材正都輸，為咗男朋友我推job唔出寫真，好彩音音姐（邵音音）係咁鼓勵我。」同Naomi傳過緋聞嘅李思捷近日傳同陳雅倫撻着搞姊弟戀，Naomi話：「我見過佢哋，好襯，仲襯過佢同王宝宝。」<br></p><p>Elise同Elke今年會扮護士出寫真，但唔算好性感，佢哋話：「性感由Ar Yu負責。」Ar Yu之前影Rubber Duck時露點走光，曾經話想死，Elise同Elke話：「佢好好多，女仔邊個想走光，但畀我哋一個警惕。」而仙樂都透露寫真全裸半裸都有，不過重要部位會遮：「啲男人係鍾意遮吓。」<br>撰文：馮仁昭</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>