<html><header><meta charset="utf-8"><title>我主場：創作《歲月如歌》十年後撼低阿Lam徐偉賢𢱑撈還債</title></header><body><h1>我主場：<br>創作《歲月如歌》十年後撼低阿Lam<br>徐偉賢𢱑撈還債</h1><p>現年34歲的唱作歌手徐偉賢，於初出茅廬時作曲、陳奕迅主唱的《歲月如歌》，「天氣不似預期，但要走，總要飛」今日竟然撼低65歲殿堂歌手林子祥（阿Lam）創作及主唱的《衝上雲霄》，徐偉賢自評《歲》旋律普通只值75分，讚阿Lam唱《衝》很有男人的感覺；只出了四張碟的他自嘲歌手難撈，戶口曾只餘十多元，至今仍欠公司50餘萬！<br> 撰文：余燕儀</p><p>出道13年的徐偉賢終於捱出一點成績，網民勁彈林子祥和鄭國江創作的《衝上雲霄》老土，紛紛要求無綫重用《歲月如歌》做《衝上雲霄II》主題曲，徐偉賢想不到舊作至今仍得到寵愛，他說：「好神奇！呢首係我入行第一年創作嘅歌，當時（03年）首先出陳奕迅（Eason）國語版《兄妹》，之後無綫做《衝》用呢首歌，好多人都喜歡，估唔到過咗十年後做《衝II》，𠵱然有咁多網民支持，對自己創作好大鼓勵。」</p><p>自嘲旋律普通</p><p>於演藝學院修讀古典鋼琴演奏的徐偉賢，入行第一年寫了百幾首歌，《歲》就是當時的作品，可惜卻一首都沒被採用，等了年多才有生機！他慨嘆：「自己都有啲氣餒，當然自己好多地方要改進，後來有監製同唱片公司肯用自己嘅歌，發覺有啲嘢原來要等待。其實《歲》唔係我最鍾意嘅歌，旋律好普通，自己對創作要求高，呢首歌只有75分，但配合套劇令首歌錦上添花，Eason唱得真係幾好，天時地利人和。」<br>被網民勁彈老土兼似墜機的《衝上雲霄》，徐偉賢卻另有一番感受：「唔覺得好似出面講得咁嚴重，鄭國江係前輩，填過好多我喜歡歌詞，好似《漣漪》、《千年女王》、《IQ博士》，阿Lam更加唔使講，佢有好多hit歌，《歲》畀人認同可能先入為主，如果十年前阿Lam首歌出先，我嗰首都可能畀人覺得冇嗰種感覺，佢哋係前輩級作品，我係欣賞，旋律抽出嚟睇可能80年代啲，但好啱阿Lam去唱呢種《男兒當自強》、《真的漢子》風格，係阿Lam標記，很男人感覺，可能我唱就好老土，經理人有時都話我寫歌好深，呢啲唔可以賣錢，尤其電視主題曲要入屋。」<br></p><p>欠公司逾50萬
</p><p>性格內斂的徐偉賢鍾意透過音樂講自己故事，於04年做埋唱作歌手，可惜歌手難撈，他嘆說：「做歌手係細個夢想，但買碟嘅人越嚟越少，餬口都難，有時搵到萬幾，有時幾百，見住銀行戶口由五位數去到十幾蚊，真係現實同理想問題，以前教琴三、四萬一個月，做歌手後時間難安排，惟有停晒教琴，問公司借咗50幾萬，𠵱家仲未還。」<br>幸好《歲月如歌》再掀熱潮，令他沒有放棄音樂：「我等待一個機會更多人認識，好似最近多人播《歲》，Eason嘅20幾場演唱會都有唱，希望多啲人搵我寫歌。」十三年的創作生涯，徐偉賢曾跟多位歌手合作，他最感激Eason：「佢令我作品提升，佢嘅音樂觸覺好好；我寫過首《每天愛你少一些》畀鄭秀文，佢有唱紅歌嘅能力；謝安琪係我好喜歡女歌手，聲音好有穿透力，《活着》呢首歌搵到主人，歌好似每個人命運，要搵到一個好人家。」<br>髮型：Philip Lee of Hair</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24  </p></body></html>