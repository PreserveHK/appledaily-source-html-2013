<html><header><meta charset="utf-8"><title>紐約直擊：G2激薄靚聲　靠篤背脊上位</title></header><body><h1>紐約直擊：G2激薄靚聲　靠篤背脊上位</h1><p>職場上最憎小人玩篤背脊，但手機玩創新篤背脊又點睇？繼三叔S4後，LG最新旗艦機G2亦選擇了在紐約同全世界Say Hi！新機焦點是把實體鍵全搬到機背上的大膽設計，加上激薄邊框的5.2吋大芒、豪玩24-bit/192kHz發燒級音樂、光學防震相機及一系列貼心新功能，睇嚟新機靠篤背脊之餘亦甚具實力；最新消息9月中香港發售，值得留意！<br>記者、攝影：韓繼聰</p><p>新功能一覽</p><p>背鍵Short Cut　左右開弓</p><p>網上早有流傳G2的機背設計，到發佈會正式揭盅，原來G2創新地把音量及開關掣全搬到機背，機身四邊則變得滑不溜手；官方介紹話呢個設計比傳統手機更舒適就手外，左右手操作都同樣方便。<br>實際試用，起初心理上有啲唔慣，但用落發現食指會好不自覺地放在機背操作位置，其實真係幾就手！Screen Capture亦可一隻手指辦妥，自拍亦㩒得更自在，的確唔錯！唯獨是用主鏡頭拍攝時，手感總有點怪，但需要兩手拿着電話卻更感穩定。另外，兩個音量掣亦同時是快捷鍵，關閉屏幕時，長按音量「+」鍵即可啟Quickmemo記事，而音量「﹣」鍵則可即時開啟相機功能，「篤背脊」創新之餘，亦有很高實用性。</p><p>5.2吋靚芒　用盡七成機面</p><p>G2機身不大，屏幕卻感覺特別巨大！實情是屏幕兩邊只有2.65mm極幼邊框，因此可在138.5×70.9mm的機面上，配置5.2吋的Full HD IPS大芒；整個屏幕佔了機面75.9%，做到同尺寸手機當中，擁有最大屏幕的設計。用盡了機內虛位的3,000mAh電池，亦應該足夠支持大芒的高耗電量。<br>G2的高效核心及大芒容易令手機發熱，自己知自己事，所以G2在手機高溫時會自動調低屏幕光度，亦會限制用家調校，減少近日頻頻出現手機過熱意外。</p><p>光學防震　追焦Zoom住拍</p><p>1,300萬像素相機不算突出，但亮點在於鏡頭加入手機較少有的光學防手震，增強夜攝及移動拍攝時的能力。現場特別設有三隻分別持有G2及兩部其他品牌手機的震動假手，在相同震幅下，G2相機畫面的確搖晃較少，而小記及後親身試影夜景，影像亦的確比一般手機實淨，至於日光下，影像更是細緻，線條輪廓異常清晰。<br>新增的Tracking Zoom亦相當好玩，拍片時可對指定對象Zoom In並追焦，用來拍攝運動場面應該頗實用。加上Audio Zoom功能可對特定畫面範圍提升收音，並減少其他範圍音量；以及FHD 60fps的高質拍片能力，G2的攝力更進一步貼近真正相機。</p><p>HiFi好歌喉　2.26GHz最強四核</p><p>G2另一項意想不到的功能，就是獨家首創在Android手機上，支援並輸出容量大、無壓縮的發燒級24-bit/192kHz音樂，比一般手機的16-bit/44kHz高質好多，在一眾手機追高清靚芒時，已率先玩埋高清靚聲！<br>硬件方面，G2配備了2.26GHz四核心處理器配2GB RAM，效能非常強勁，一般功能如影相、睇片等當然夠快，更支援真正的多功能，只要三隻手指左右拉動屏幕，即可如同真正電腦一樣開啟三頁視窗同時運作三個程式。</p><p>LG G2</p><p>處理器：2.26GHz四核<br>記憶體：2GB RAM、16GB/32GB ROM<br>屏幕：5.2吋Full HD IPS<br>鏡頭：1,300萬像素<br>電池：3,000mAh<br>顏色：黑、白<br>尺寸：138.5×70.9×9.1mm<br>發售日期：9月中<br>售價：未定</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>