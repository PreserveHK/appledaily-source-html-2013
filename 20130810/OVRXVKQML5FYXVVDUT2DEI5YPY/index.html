<html><header><meta charset="utf-8"><title>求驗客手記：歐聯附對費倫巴治阿仙奴惡啃！</title></header><body><h1>求驗客手記：<br>歐聯附對費倫巴治<br>阿仙奴惡啃！</h1><p>喺阿仙奴領隊雲格心目中，英超前4嘅歐聯席位，仲緊要過盃賽冠軍，歐洲足協周五就舉行歐聯附加賽抽籤，兵工廠要對住擁有古積特、尤保等前英超兵嘅土超球隊費倫巴治，絕對算係下下籤。<br>阿仙奴上季英超臨尾驚險壓過熱刺拎第4，雲格開心到開香檳，不過唔好開心住，因為要過埋附加賽至可以躋身分組賽。雖然阿仙奴喺聯賽組有種籽制，理論上抽到較弱對手，不過今次對費倫巴治唔係易啃；費倫巴治係上季土超亞軍，陣中都有唔少前英超兵，好似前利物浦射手古積特，愛華頓中堅尤保，紐卡素中場安利仲以隊長身份領軍。土耳其球隊一向主場勁，費倫巴治上季17場土超主場贏12場，佢哋仲要首回合先主場，阿仙奴千祈唔好掉以輕心。</p><p>周四開放操練玩親民</p><p>阿仙奴趁抽籤前，大軍周四就搞個開放操練，喺阿聯酋球場練波，等一眾阿仙奴會員近距離接觸偶像；禾確特就大玩親民，同一班戴住自己照片整成面具嘅球迷合照。對於阿仙奴同利物浦前鋒蘇亞雷斯沒完沒了嘅轉會新聞，禾仔就好大口氣咁講：「如果阿蘇加盟，對球隊一定係好消息，但如果球隊維持𠵱家人腳，我哋仍然係一支優秀嘅球隊。」</p><p>AC鬥燕豪芬或缺巴神</p><p>另外，意甲傳統強隊AC米蘭，上季只取得第3位，今屆要打附加賽先知可唔可以入分組賽；AC嘅對手係荷甲嘅燕豪芬（PSV），計實力，AC唔叫超對手好多，PSV更有朴智星回巢，好衰唔衰AC嘅前鋒「巴神」巴洛迪利，對洛杉磯銀河嘅國際冠軍盃比賽時，整傷咗右小腿肌肉，預計缺陣首回合比賽，AC要求神拜佛巴神次回合喺主場復出，唔係陣間出唔到線，就損失數以千萬歐元計。<br>另外，歐霸盃周五亦進行附加賽抽籤，英超雙雄熱刺及史雲斯，分戰第比利斯戴拿模及比杜路爾；而降至英冠嘅英足盃冠軍韋根，則直接打入分組賽。</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24  </p></body></html>