<html><header><meta charset="utf-8"><title>時止則止時行則行 - 左丁山</title></header><body><h1>時止則止時行則行 - 左丁山</h1><p>因發展局局長陳茂波在立法會引用新亞校歌，好多人討論及之，崇基哲學系校友梁文道頂唔順啲新亞仔女多情，也寫吓崇基校歌，中國基督教大學嘅校歌樂曲，首首相同，歌詞各異，左丁山參加過一次全國基督教大學同學會周年餐會，每間大學代表進場，都高唱校歌，聽咗幾首，就知道同出一源。不過1949年之前嘅中國基督教大學畢業生，最年輕嗰位就係在1949年畢業嘅，今年起碼85歲咯，校友越來越少，將來只可能由香港嘅浸大，嶺大與崇基校友代表晒。<br>聯合書院大師兄森哥唔抵得，叫左丁山寫吓聯合書院校歌（現稱院歌），森哥話聯合書院院歌由Susan Tan作曲，國學大師/聯合中文系教授陳湛銓填詞。Susan Tan不知何許人也，只知係一位著名南洋僑領陳蘭芳先生之女兒，但事蹟已不可考，各位讀者如果有人知道陳蘭芳與其女兒Susan Tan之生平，請不吝指教。至於陳湛銓先生（1916-1986），大名鼎鼎，上世紀八十年代之前，長期在大會堂高座主持學海書樓講座，講授周易、詩詞、古典文學、諸子百家雜說等等，影響及不少青年學生。明德學院中文教授鄧昭祺本是醫生，公餘到大會堂聽學海書樓，聽陳湛銓聽到入迷，毅然走返港大再入讀中文系，成為中文系教授，放棄醫生專業，可知陳湛銓先生之講書功力！至於佢位姪孫，以前叫Tony，現在叫Peter，不談也罷！<br>聯合書院院歌歌詞如下：<br>「我校聯合，氣象萬千，集義斯大，謂金非堅。義與人同，才由學廣，識古知今，開來繼往。明德自馨，新民存誠。時止則止，時行則行。浩浩青天，昭昭白日。爾式爾瞻，唯精唯一。」格式與中華民國國歌一樣，特別係其中兩句：浩浩青天，昭昭白日，似有所指。<br>YouTube有中大合唱團嘅演唱版本，歌聲幾雄壯㗎。<br>對於波叔在立法會聲言不辭職，自許「艱險我奮進，困乏我多情」，森哥話希望波叔能夠明白「時止則止，時行則行」嘅道理，仔細研究吓，佢對波叔有過好印象，但做人做官要懂得時行則行、時止則止喎。呢兩句出自易經艮卦。艮，止也，時止則止，時行則行，動靜不失其時，其道光明。呢番道理，普通人不易明白，希望局長能平心養氣，體會森哥贈送歌詞兩句之苦心！</p></body></html>