<html><header><meta charset="utf-8"><title>火熱悶棍　林日曦</title></header><body><h1>火熱悶棍　林日曦</h1><p>「只有心境年輕的人先明《100毛》的幽默。」假如你不知道林日曦是誰，大抵你已是個擁有100條白頭毛的悶棍。<br><br>我慶幸逢星期四在返工途中的巴士上閱讀《100毛》時總要忍笑以免招其他乘客白眼。你說我很無聊是嗎？我說你已經忘記了無聊可以令人幾開心。<br><br>我問他：「有冇興趣接受《蘋果日報》訪問？」他的表情一度令我誤會自己在問「得閒飲茶好嗎？」，因為眼前這個人沒有傳媒人招牌的熱情。他說，自己是個孤僻的人。<br><br>撰文：王世欣<br><br>攝影：潘志恆 <br><br>部份相片由受訪者提供</p><p>自　私</p><p>「我認同識多啲人可以令事業更成功，但我真係孤僻、自閉。不過由20幾歲入商台工作開始，我就明白好多嘢都係要逼出嚟。」或者他看起來很孤僻悶棍，但他的facebook與專欄都表達得很清楚，他其實很有heart，很火熱，雖然我估他會循例否認。<br>「喺香港出書只擺喺書店係死路一條。所以我孤僻得嚟係好唔介意做訪問，去書展同讀者影相其實係假笑，為保持Instagram、facebook曝光率，都係自私地想幫助我嘅寫作事業。」倒是這點很坦誠，或者都係逼出嚟。<br>世上太多人叫「家豪」了，連他的拍檔之一阿Bu也叫家豪，不改個名好似會被湮沒，本名徐家豪的他是故筆名叫林日曦LIN Ri Xi。為何不是LAM Yat Hey，想北望神州？明明書展時我經過《100毛》攤位時聽到他們逆流高呼不收人民幣。<br>非也，只因林夕叫LIN Xi。不可能無端白事跟人姓林，除非有親暱關係。「我同林夕都覺得師徒關係有啲老土，又唔係練武，有人問起一般都唔認。但越唔認，啲人就越有興趣，好鬼似緋聞！」<br>唔認師徒，但至少可以認二人算有緣吧。<br>2003年林日曦入商台工作，被安排坐在高層俞琤房門口位置，似個秘書實質負責打理商台網上論壇。他喜歡填詞，又曾夠膽死向高層表達不滿，就毛遂自薦給俞琤。「其實我應該將歌詞交給Paco，俞琤只係負責電台又唔係音樂，不過俞琤就因此覺得我夠薑。所以，之後就被調去做與創作有關的『天比高創作伙伴』，因而認識到當時擔任商台顧問的林夕。」<br>與林夕交流，自此林日曦成了香港填詞界之新血。你不一定聽過他的作品《火熱悶棍La La La》，但你會不小心聽到過黃宗澤唱「我這樣討厭，他完美如此，能共你好好地相處」，迄今發表的填詞作品超過80首，當中不少是TVB電視劇主題曲，也算是入屋的一種。<br>最近我甚至在《勁歌金曲》上看到他承諾要把喜歡的廣東歌落力介紹給他人。要他推介一下，他想了良久，最後推薦了麥浚龍的EP《天生地夢》，並特別提及裏面林夕填詞境界玄妙的《弱水三千》，不過那已經是09年的作品，太懷舊了，4年可以發生好多事啦，近期呢？「諗唔到，唔係廣東歌差，只係最近我冇聽歌，而且TVB又唔播歌。」近期他聽K-Pop，喜歡少女時代，CNBLUE，「因為聽K-Pop令人好開心。」說時他真的有開心笑。</p><p>短　視</p><p>或者將事情昇華到承諾的層面未免太沉重了，都係講番令人開心的事罷。<br>《100毛》經常洗我facebook版，無可避免總會有人like及share，有共鳴睇落又好簡單，百幾字，好似個個都寫到，於是總有朋友話想入《100毛》打工。「當初請人有三個要求，中文好、有幽默感及有常識。但原來有常識呢個要求係高過要求大學畢業！之後再冇呢個要求，反而係要個人唔好太認真，唔好咁嬲，嬲都係要有建設性地為了世界好而嬲。」例如要嬲到令過份貪戀權位的人下台。<br>《100毛》員工平均年齡為24歲，我不禁在備忘寫下了too old，有幽默感已經好難，年輕是最高要求吧？「心境年輕都得，老就會嬲《100毛》教壞人。」<br>但林日曦行將33歲喎，所以「我自己無份寫《100毛》。」<br>「陳強、阿Bu好笑過我，所以佢哋仲有繼續寫，但我冇啦。《100毛》其實冇分工，彼此可以改對方稿。冇分工會有冇分工嘅問題，不過𠵱家問題不大。」<br>林日曦沒有看過同樣講三個男人創業的電影《中國合伙人》，我無法問佢有冇共鳴；但佢似乎明白我想暗示甚麼，自認短視。「我絕對係非常之短視！世界變得好快，我覺得plan超過一個禮拜都多餘。你可以有個大方向，例如年尾要出本書，但講吓好啦，唔好籌備住，到時個世界都唔知仲有冇人買書。」<br>是真短視還是偽短視？「真與偽，好難亦唔需要判斷。商業與文學，我都無分界線。只可以講雅俗共賞係我創作終極目標。所以我欣賞王貽興上TVB。」</p><p>獨　立</p><p>某出名溫馨的親子論壇上，有人懷疑林日曦的《崩壞的愛情價值觀》是否適合在論壇出現。「世界上最易崩壞的價值觀可能是我們對愛情的看法……在尋找下一位伴侶的同時，你跟自己許下承諾，絕不要當第三者去破壞別人的幸福。現在，你是別人的第三者。」中間省略的，或許是溫馨的壇友要迴避的因由，莫非溫馨與現實有這麼大矛盾？<br>現實是他的配偶為香港獨立一人樂隊The Pancakes，老是在facebook呃Like。非常有趣，與他相類，不如透露一下二人的趣事啊。「我唔介意你寫，但唔講對方啦！」點解？「我覺得創作人應保持獨立，我唔想我嘅創作被人幻想係關於對方。」<br>但不談愛情很悶吧，正如他嘔吐出來的專欄，論愛情的文章比其他話題深刻「我唔覺得自己寫愛情特別黑暗，只不過現實大部份係咁。細個已經相信，拍拍吓拖就會冇火花，反而人大咗樂觀番。」有些感受很難憑空體會，愛情尤甚，我好奇他戀愛經驗究竟有幾豐富。「唔講啦！老婆見到會唔開心。」<br>雖然他迴避講配偶，但既然他不介意我寫，我就坦白寫啦。提起配偶，我見到傳說中的嘴角含春模樣出現了。我的能力只chok到他細聲地講了一句「因為佢寫咗我想寫嘅嘢。」可以想像他們很合拍。<br>不想說出口的話，必要時就會被挖出來嘔吐成文，林日曦透露計劃下一   本書以愛情為題。究竟封面是紅色叫《紅心》還是灰色叫《灰甲》呢？聽吓好喇，因為唔知到時個世界仲有冇人出書。</p><p>後　記</p><p>我到書展買了林日曦的著作《青筋》，循例得到簽名及祝福語「青筋常駐」。然而，我發現另一中女粉絲竟然得到「祝好靚」！女人嘛，好介意囉，遂決心上訴。於是我得到「祝你找到愛情價值觀相似的人」，「相似」二字令人相信他最終回答「拍過多於十次拖」應該是真說話。另外，把答案擺在後記的意思是希望佢老婆無為意，我其實都成日被呃Like。</p><p>場地提供：caffe HABITU the table</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24 </p></body></html>