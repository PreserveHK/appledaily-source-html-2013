<html><header><meta charset="utf-8"><title>跨性別配對　上堂增自信</title></header><body><h1>跨性別配對　上堂增自信</h1><p>「一早講到清清楚楚，啱就嚟，唔使話去到最後，又話我無呢樣無嗰樣，先嚟分手收場。」世界公民協會負責人Mimi，眼見身邊不少兄弟姊妹因為跨性別身份在論婚嫁才爆煲，上月底與友人合作，推出專為跨性別和雙性人士而設的極速配對服務，又開設形象指導先修班，提升跨性別人士自信，踏出求愛第一步。</p><p>冀設社企提供支援</p><p>男跨女的Mimi直言，社會對跨性別人士接納程度低，令他們求偶很困難，「最初識一個人，未必會將性別情況話畀對方聽，到真係鍾意咗對方就唔敢講，去到最後關頭、談婚論嫁嘅地步，一講出嚟就爆煲，畀人覺得欺騙感情，好傷心。」<br>名為「愛＝人**2」的配對活動並非牟利，參加表格較同志配對更多元，單是性別認同一項就有超過10個選擇，除了傳統的M和F，還有I、T、ITM（出生時是雙性，選擇當男性的人士）、ITF（出生時是雙性，選擇當女性的人士）等，性傾向亦包括Sissy（娘娘腔）、Tomboy、M&amp;F等，「覺得可以同T（跨性別人士）相處嘅都可以報名，我哋都好希望可以有『直人』參與，但reach唔到。」<br>配對服務只是世界公民協會其中一個項目，他們亦開辦一連4節的形象指導課程，由有30多年經驗的導師主講，「好多朋友係自信唔夠，transition嘅過程唔係好識化妝，唔知門路，又唔夠膽去化妝counter，想去做個facial都唔敢，着咩衫、點配搭又唔知，個課程由護膚、護理身體、穿衣配搭、飲食都有。」<br>Mimi的長遠目標是成立社企，提供心理輔導、法律支援，又計劃開設咖啡店，為跨性別人士提供就業機會，「好多都喺transition嘅階段畀公司踢走，搵唔到嘢做，生活困難，搞到要領綜援，如果有份工，佢哋就可以安穩少少。」</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>