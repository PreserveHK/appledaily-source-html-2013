<html><header><meta charset="utf-8"><title>隔牆有耳：收集公開資料製App助「起底」牟利私隱專員：有違基本人權</title></header><body><h1>隔牆有耳：收集公開資料製App助「起底」牟利<br>私隱專員：有違基本人權</h1><p>【隔牆對論】<br><br>記：《蘋果》記者     <br>蔣：私隱專員蔣任宏</p><p>私隱專員公署去年收到12宗涉及「起你底」的投訴。經調查後，認為該程式從司法機構、破產管理署等公共領域收集個人資料，包括姓名及身份證號碼，再供公眾查閱，違反保障資料第3原則，上月底勒令資料庫營運商停止向該程式披露有關資料。<br>記： 從公共領域收集及整合公開的個人資料，再給公眾查閱，為何有問題？<br>蔣：公司註冊處、破產管理署同司法機關嘅公開資料，收集同公開一定有既定目的，睇唔到包括起人底。你畀個名司法機關，唔會攞到呢個人嘅訴訟紀錄，因為佢哋原本目的係貫徹司法透明程序，案件喺邊個法庭審訊、幾點鐘、原告人和被告人姓名。<br>但「起你底」用人名去追尋訴訟、破產紀錄，同原本收集同發放目的唔一致或冇關係，喺個人資料保障第3原則下係不能接受。<br>最簡單例子係土地註冊處，可以查到物業業主，方便物業交易、租務簽約時確認對方係咪該物業業主，然後先簽約；唔係方便啲人用姓名去查佢名下有幾多物業。</p><p>記： 現時不少公司和網站都提供類似「起你底」的查冊服務，為何沒有問題？<br>蔣： 好簡單，收到投訴一定跟進，係私隱條例下嘅職責。我哋有跟進其他類似情況，但係跟進緊唔會披露。最基本問題係「起你底」唔能夠確保提供嘅資料係完整準確，呢個係關鍵。佢用名做索引，陳大文都有九個紀錄，但係咪屬於你（查詢）嗰個陳大文呢？無從稽考。資料只能睇到目標人物曾參與過嘅訴訟，但結果可能係被人誣告、索償不成立，紀錄裏面睇唔到。而社會共識係有更生機會，「起你底」亦冇正確處理。「起你底」資料方面有咁大問題，<br>如果畀一般人使用，做佢推廣嘅功能（進行盡職審查），對當事人一定唔公平。如果你去見工，（僱主）見兩個都差唔多，因為你個名同檔案某個名一致，可能採取「有殺錯冇放過」態度，橫掂兩個都啱用，點解要冒個風險，咁你就冇咗個機會，公唔公平呢？<br>記： 莫乃光質疑，《個人資料（私隱）條例》1996年底才實施，各公共登記冊為滿足法例要求，才收窄收集資料的原因和目的，你是否同意？<br>蔣： 唔同意，因為社會進步，既然條例通過，就要遵守法例，點能夠立法之後又當冇立法，沉醉番以往嘅運作模式。我哋一定要守法，跟番條例要求去改變商業或機構運作，合法處理業務。<br>政府2009年發表檢討《個人資料（私隱）條例》諮詢文件，對於在公共領域中取得的個人資料，豁免不受保障資料第3原則規管，私隱專員公署持開放態度，但政府不支持，認為資料會被濫用。</p><p>記：有沒有需要再檢討有關豁免？<br>蔣： 法改會十幾年前討論過，當時好清楚冇辦法落實，因為容易繞過法例，將資料公佈喺公共領域，然後冇王管，隨便用啦，咁樣好危險。我哋提出問題持開放態度，因為資訊科技發展，公共領域資料比十幾年前多好多倍，想多啲人討論。<br>政府就有根有據話，十幾年前嘅結論仍然適用，同埋以司法機關比較，如澳洲、新西蘭、英國，亦都冇一個整體性公共領域資料可豁免安排，點解香港要成為第一個例外？<br>記： 有輿論認同保障私隱，但不應封鎖資訊，限制公眾查閱公開資料，你是否同意？<br>蔣：「資訊封鎖」個詞用得大咗，我唔同意。資訊有好多種，𠵱家講緊個人資料，涉及私隱問題，講緊基本人權，做生意除咗守法，都要尊重基本人權，我相信冇人會反對。<br>記： 莫乃光認為，公共領域的資料不應被個人意願凌駕，某程度上剝削公眾知情權，你是否同意？<br>蔣： 公共領域點解有資料呢？唔係天跌落嚟，唔係空氣大家隨便呼吸，我哋係用緊「個人資料」，係屬於某啲人，你收集嗰個人嘅資料係有個目的，你同佢係有默契、理解，咁佢先心甘命抵提供資料畀你，擺喺公共領域，但個目的唔係冇限制，如果係就冇問題啦。<br>資料唔係唔畀用、收集，一定要跟番佢原來目的，用得其所，唔能夠冇限制使用再使用，而罔顧當事人利益，侵犯佢私隱、基本人權。社會進步到呢個地步，唔能夠返番1996年立法前嘅思維同運作。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>