<html><header><meta charset="utf-8"><title>求婚必殺技：求婚大龍鳳</title></header><body><h1>求婚必殺技：求婚大龍鳳</h1><p>大銀幕上，張家輝在醞釀展示六嚿腹肌的機會，我卻與同場三十多人，執住手中發着閃光的手機與玫瑰，贒住旁邊鬼鬼祟祟想偷影的攝影師，等候命令。擂台上在讀秒：六、七、八、九……張家輝突然斷片，彈出阿一的深情獨白，同努力向女友Ardy唱的《愛的宣言》……男主角阿一手執鮮花由場外走進，一段真情對話後，在三十個親朋戚友與四部Cam一個相機的聚焦中下跪，問女主角Ardy：「嫁給我吧。」全場歡呼拍手，驚魂未定的Ardy口都震埋：「吓？咁浮誇？」<br><br>記者：陳慧敏<br><br>攝影：伍慶泉、陳慧敏、部份相片由受訪者提供</p><p>嚇餐死 戲院求婚
</p><p>近幾年，FB上不時傳來朋友間「失驚無神嚇鬼你」式的求婚賀歲片，當事人或找專業人士，或吹雞牽動親朋戚友、超人聯盟、吊雞車，甚至召喚茄喱啡助陣，務求騙個女主角團團轉，再失驚無神嚇鬼佢，彈出來求婚擄獲芳心。大龍鳳下其實成功率高達九成，貼上FB，連潛水多年的朋友，都刮到出來畀like；玩心思、玩創意，八十歲後拿來看，都一定甜在心頭。<br>為了這場大龍鳳，在這個拍拖第1001天的日子，阿一手作了一隻銀戒指；找來101位朋友，為她寫上祝福紙條；又包起IMAX戲院一個迷你影院，預先收埋30多個親友甚至中學老師，在求婚成功之時，一齊向二人送上祝福。成功嚇得Ardy全身僵硬不知所措，抱得美人歸。<br>原來Ardy向來喜歡新奇刺激新玩意。阿一試過在沙田新城市廣場，跟Sales夾埋留下紙條，讓她在廣場裏玩尋寶遊戲，她玩得好開心。阿一：「所以這次都來一個大龍鳳嚇嚇她。最可惜是嚇她不哭，失算了。」剛剛嚇到成個人硬晒，猛話「使唔使咁誇呀？」的Ardy，睇見男友為自己搞了一壇大龍鳳，抱着花，擰吓擰吓笑得好甜：「但我好鍾意隻鑽石戒指，覺得好靚，好寶貴。」</p><p>Free！求婚Ninja！
</p><p>望着現場四個穿着黑衣的cam man及攝影師，執着甘道夫權仗似的相機連腳架，靜靜雞在戲院裏移動，又要偷拍又要掩人耳目，恍若Ninja。阿一肯定好有錢，我心想。<br>原來，未必！話說婚禮策劃公司今年6月底開始推出免費求婚計劃，每月按獨特的求婚橋段，選出兩個免費求婚Quota，幫求婚者夢想成真。公司會有策劃團隊幫你策劃搞鬼橋段，贊助鮮花，free出攝影團隊幫你將過程拍下，其他如包下小型影院（約$3,000）、戒指、剪片這樣那樣需自備，就可以成就一場世紀求婚。</p><p>拉斐特</p><p>　查詢： http://www.l-wedding.hk/ </p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24 </p></body></html>