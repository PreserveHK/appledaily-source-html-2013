<html><header><meta charset="utf-8"><title>隔牆有耳：收集公開資料製App助「起底」牟利　IT界莫乃光：係數據民主化</title></header><body><h1>隔牆有耳：收集公開資料製App助「起底」牟利　<br>IT界莫乃光：係數據民主化</h1><p>【隔牆對論】<br>若僱主聘用家傭，透過手機應用程式「起你底」收集及整合的公開資料中，知道應徵者曾經破產及有牽涉刑事訴訟的紀錄，因而拒絕聘用，他有沒有錯？換轉你是該名應徵者，破產令多年前已解除，所涉的刑事訴訟也不成立，會否覺得不公平？<br>個人資料私隱專員公署早前裁定「起你底」嚴重侵犯私隱，勒令停止運作。私隱專員蔣任宏強調，公共領域的個人資料「唔係天跌落嚟」，必須尊重私隱和基本人權。立法會資訊科技界議員莫乃光反駁，個人資料已公開，「唔可以俾個人意願凌駕」。<br>記者︰王家文　姚國雄</p><p>聲稱提供200萬宗訴訟及破產紀錄的「起你底」，讓市民為招聘家庭教師、傭工及處理租約時進行背景審查。程式推出一年，錄得逾4萬次下載，逾20萬次查閱，但私隱專員公署裁定嚴重侵犯私隱，上月底指令營運商停止再向用戶披露有關資料。<br>記： 你為何對私隱專員的裁決有保留？<br>莫： 對一般人嚟講，「起你底」搵到嘅資料早已全部公開，呢個App只係將資料整合。連政府資訊科技總監辦公室早前都頒咗個獎畀「起你底」，正正就係因為呢個App優良使用技術，整合資料，令到公眾得益。今次私隱署等同落咗一個禁制令，以後唔畀人再去講、再去傳已經公開晒嘅資料。<br>私隱署用一個好窄嘅解釋，話當初提供資料嘅目的唔係畀你（「起你底」）咁用，但會令到業界、公眾質疑，咁樣係咪將使用公開資料嘅定義睇得太窄。例如，婚姻註冊處提供市民結婚嘅資料，只係畀人睇吓呢兩個人結婚有冇人反對。</p><p>私隱署已發指引，訂明即使透過公開途徑取得的個人資料，並非毫無限制地再次使用和披露，並施加限制，例如再次使用個人資料，不得有別於原本收集資料的目的。<br>記：你認為指引有何問題？<br>莫： 最大問題就係同市民、手機程式開發者嘅期望有好大落差，指引重視資料使用者再次使用有關資料嘅用途，但用途實在太狹窄，唔係與時並進。我着眼嘅係呢啲資料已經係公開，市民如果要查，其實係可以查到出嚟，只係冇咁方便，指引係有檢討需要。<br>記： 令公眾感到不安，或許是因為手機容易搜尋個人資料。公眾是否也會合理期望，自己的個人資料不在別人手機出現？<br>莫： 咁要搞清乜嘢係個人資料。部份個人資料，例如曾經破產、結婚，好多渠道可以攞到。雖然要平衡當事人意願，但唔可以因為當事人唔想，就唔公開，因為佢哋好多資料都唔想人知，但好多資料根本已公開晒。唔同八達通，我去邊度買過乜嘢、出過邊個車站，呢啲係唔應該被公開嘅個人資料。<br>普通人會認為，某人有冇破產，可能要去破產管理署先搵到，唔知道律師樓、中介公司一早儲存或者可以搵到好多個人資料。只不過今次去到手機，私隱署可能覺得人人都用到、睇到呢啲資料，唔係咁好，加上唔少人投訴、幾萬人下載個App、查詢次數廿萬，但市民花錢透過中介者一樣攞到呢啲資料。<br>如果一視同仁，係咪應該大家都唔畀用呢？𠵱家只係攞到資料嘅方便程度大大提高，方便到用手機就可以check到。<br>記： 令已經公開的個人資料更公開，對公眾有何好處？如何避免不會被人網上欺凌？<br>莫： 社會越嚟越高透明度，市民係會透過個人資料，去作出自己分析，有啲人覺得等於數據民主化，令到人人手上掌握資料，可以平等。隨住社會嘅發展，資料就係咁易攞到，如果呢個係同社會期望唔同，咁樣應該討論係咪加緊監管，收窄使用資料嘅範圍。<br>記： 「起你底」令公眾反感的是，商業機構免費找來市民個人資料，並以牟利方式向市民提供資料，你同意嗎？<br>莫： 如果咁樣就反感，咁不如叫審計署去睇吓政府部門係咪「賤賣資產」，我唔贊成呢個睇法，因為政府一向係鼓勵無償提供資料畀市民，等市民使用，但我明白，個人資料係可以討論。<br>記： 外國是否也有類似的「起底」途徑？<br>莫： 外國有好多服務專門搵個人資料，未必係起底，但例如借貸或者合夥人夾份做生意之前，有網站可以提供搜尋服務，呢啲資料來源未必單純係政府資料，甚至包括商業營運嘅信貸資料。<br>記： 「起你底」事件會否嚇退程式開發商，不再發展這類涉及個人資料的App？<br>莫： 今次私隱署畀人一種一刀切唔畀用公開資料嘅感覺，令到好多開發商都會覺得原來使用公開資料係咁複雜，會血本無歸，不如唔好搞。至於係咪向公署上訴，留待間公司自己決定。</p><p>mailto:pf_lee@appledaily.com</p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24 </p></body></html>