<html><header><meta charset="utf-8"><title>求婚必殺技：吊雞車之戀──加舞台效果</title></header><body><h1>求婚必殺技：<br>吊雞車之戀──加舞台效果</h1><p>Eugenia跟Ego於2010年年尾開始拍拖，2月行婚紗展時決定結婚，11月註冊，火速的發展，當然來不及求婚，Ego：「有拖冇欠囉！」<br>10月尾，女主角又係同好姐妹們行街，在往IFC的大橋上，新相識的相士朋友忽然幫她睇相，轉工、容易病都講中了，還說她未來老公下巴兜兜，對她非常好，恰似她男友的模樣，講乜中乜，非常神奇。就在這刻，執着大束彩色氣球的Ego在橋邊徐徐飄起，讀出心底話及愛的宣言，正式向Eugenia求婚。同時，潛伏在天橋各處的30多位朋友陸續奔出，向Eugenia送上鮮花及祝福，成為2011年最浮誇求婚大龍鳳。<br>對於做婚禮主持，又是舞台人的Ego而言，度橋同搞大龍鳳，簡直是他的興趣。看他傳給我的三四五輯Pre-Wedding照，以及最新鮮出爐，與未來媽媽Eugenia的水底照，結婚周年又約朋友拍套紀念微電影《五十年不變》，就知他愛玩花樣；而同觀眾玩心理戰，更是駕輕就熟。Ego：「Eugenia說認識我之前，曾有的士司機無啦啦跟她說，她的未來男友是下巴兜兜的。我咪下巴兜兜囉。所以就先安排個相士朋友，同佢講下巴兜兜的人會是她未來老公，佈局讓我出場；我又早與她約定10月30日求婚，然後就將事情提前一星期，給她驚喜。我都花了成個月來準備，原來可以將我吊上七層樓高的吊雞車好麻煩的，二千零蚊，但需要申請封路紙！不過有舞台效果都無所謂了。其實都係啲舞台效果，有朋友幫手祝福拖延，我先可以趕得切由吊台落返地，再跑上天橋送她戒指。（笑）」呼，真係辛苦晒。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>