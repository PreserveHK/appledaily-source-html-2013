<html><header><meta charset="utf-8"><title>三太滿意未來女婿超蓮克羣合照晒愛</title></header><body><h1>三太滿意未來女婿<br>超蓮克羣合照晒愛</h1><p>【佐敦→銅鑼灣→布力徑】賭王索爆千金何超蓮與台灣歌手吳克羣自兩年多前撻着以來，不時傳二人感情有變。不過，原來他們打風都打唔甩，前晚克羣來港演出完慈善騷後，即飛奔佐敦跟超蓮擦蟹消夜。面對大批記者追訪，克羣還跟超蓮大方來個世紀合照，二人愛得越來越高調！加上超蓮母親三太陳婉珍昨日公開大讚克羣：「幾好吖！」看來克羣入豪門做何家女婿已暢通無阻踩入直路。</p><p>陳山聰與賭王三房長女何超雲分手後，何家準女婿焦點全落在超雲22歲胞妹超蓮的緋聞男友吳克羣身上。現年34歲的吳克羣前年駕駛大黃蜂跑車接載超蓮到陽明山睇夜景而被爆出戀情，二人不時微博傳情，雖然月前克羣跟混血女模Rima在台灣睇戲斷正，一度傳他與超蓮異地戀凍過水，但原來無損這段「超羣戀」，昨日凌晨克羣在將軍澳為女友母親陳婉珍的慈善騷演出完畢後，即往佐敦跟超蓮開餐，二人還來個世紀合照，愛得越來越高調。</p><p>超蓮被迫返屋企</p><p>超蓮昨日凌晨12時半未有欣賞克羣打籃球籌款便先行離開，她先到佐敦便利店買薯片給男友，繼而往佐敦的避風塘興記等候男友前來食消夜，相當體貼。克羣到埗後，記者上前拍照，超蓮嚇得即時彈起身，相反克羣笑笑口拍一拍女友膊頭，着超蓮留低，繼而二人企定定來個世紀合照，克羣甚至靠近超蓮身邊影相，認真識做。超蓮、克羣及工作人員點了炒蟹、椒鹽瀨尿蝦等美食，記者再上前拍照，但此時超蓮有點不悅面黑，克羣則繼續保持微笑。</p><p>超蓮與克羣擦到凌晨3時許便前後腳離開，超蓮笑謂：「食飯，冇乜嘢，走㗎啦。」超蓮聲稱返歸，但卻見她着司機接載兩女友人往銅鑼灣怡東酒店，期間她與兩女友在酒店大堂密密斟，似乎想擺脫記者再與克羣見面，可惜超蓮左閃右避也未能成功，最後惟有乖乖返布力徑寓所，臨走前，超蓮語帶無奈說：「𠵱家返屋企，你哋要影都影晒啦，我去得邊吖！」至於另一邊的克羣，在超蓮離開不久後亦笑笑口落樓，心情靚絕，問是否公開與超蓮情侶關係？克羣笑笑口未有回應，問炒蟹好不好吃？他豎起拇指大讚：「好好味！」說罷便返回下榻的The Mira酒店。<br>採訪：陳辰、潘冠恩、羅德光<br>攝影：李志明、畢紹基</p><p>【相士話】麥玲玲：戀情未必穩定</p><p>賭王千金何超蓮與台灣歌手吳克羣打得火熱，兩人生肖同屬羊，只是吳克羣比超蓮大12年，未知兩人能否開花結果？玄學家麥玲玲昨在電話說：「超蓮同克羣相處應該冇問題，暫時發展唔錯。馬年佢哋都行緊正桃花，應該係甜蜜嘅一年，佢哋要好好把握，過咗馬年，戀情未必咁穩定，佢哋未去到結婚嘅時候。」二人可有夫妻相？麥玲玲說：「佢哋兩個都鼻樑高高、下巴尖尖，桃花較多，外在誘惑太多，而且性格太近似，反而唔係好事。」</p><p>全民起義，網民話事！<br>立即登入萬千星虧頒獎禮投票網，投下心目中最虧之選。<br> http://campaign.appledaily.com/tvawards2013 </p></body></html>