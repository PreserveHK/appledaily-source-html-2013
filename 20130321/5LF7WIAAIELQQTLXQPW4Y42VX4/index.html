<html><header><meta charset="utf-8"><title>唯唯拍戲食到嘔</title></header><body><h1>唯唯拍戲食到嘔</h1><p>【中環】梁烈唯、李治廷、Janice Man（JM）同林盛斌（Bob）前晚8點半喺中環嘅蘇豪區拍葉偉民導演嘅新戲，不過套戲暫時未有名住。佢哋成班人集中喺一條斜路嘅鐵皮屋麵檔度拍攝。場戲好簡單就係講梁烈唯同李治廷一班人幫襯阿Bob嘅麵檔消夜，而JM放工行過斜路同佢哋打招呼。</p><p>不停食麵成粒鐘</p><p>唯唯喺呢場戲裏面食緊碗麵，本來劇情好簡單，但係呢個鏡頭前前後後拍咗5、6次，每次都見佢塞到成口麵，而麵檔老闆每個take都會煮碗新麵畀佢食，頭一兩次唯唯都好有衣食，將口中嘅麵吞落肚，不過去到第三碗佢開始頂唔順，每一次導演叫cut唯唯都第一時間走埋一邊吐返含喺口裏面嘅麵出嚟。呢個食麵鏡頭前後都拍咗成粒鐘，而JM就配合好時間出現梳頭同化妝。趁住空檔時間李治廷好好學咁走埋葉偉民度睇重播，仲同導演研究鏡位，唯唯就同阿Bob走埋一邊吹水。<br>採訪、攝影：李志明、梁繼光</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>