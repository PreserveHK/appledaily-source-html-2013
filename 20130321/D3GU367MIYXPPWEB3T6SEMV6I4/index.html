<html><header><meta charset="utf-8"><title>求驗客手記：限曼城周六畀新約<br>貪心耶耶　跳草裙舞</title></header><body><h1>求驗客手記：限曼城周六畀新約<br>貪心耶耶　跳草裙舞</h1><p>非洲草原百獸雲集，曼城中場耶耶托尼嚟自「大象國」科特迪瓦，但竟學識鄰國喀麥隆嘅「獅子開大口」；本身已拎緊曼城最高人工嘅耶耶，不滿球隊對佢嘅續約遲遲冇回覆，據報經理人已經向球隊發出最後通牒，周六收唔到新約就同其他球會傾轉會。</p><p>收緊28萬鎊周薪</p><p>29歲嘅耶耶2010年由巴塞加盟曼城，已花咗球會2,400萬鎊（約2.8億港元），仲拎埋全英超最高嘅28萬鎊周薪。講真耶耶一路都好夠球品，絕冇揸流攤，上季幫曼城拎英超冠軍，今季亦都累積5個英超入球，係曼城除咗前線外，入波最多球員。</p><p>成隊麻煩友 文帥心淡</p><p>眨吓眼耶耶嘅合約，喺2015年夏天到期。佢一心以為自己嘅表現，一定可以續約，點知越等越唔對路；佢嘅經理人施路克周二就發炮：「耶耶喺未來3至4天續到約就冇問題，如果過咗限期，我哋會同其他球隊傾談；今日係星期二，所以星期六就係限期。」就算續唔成約，曼城仲有一年半約，但根據國際足協規定，球員可以自行買斷最後一年合約，然後自由身走人。屈指一算，耶耶都係畀約1,500萬鎊就可以自由身離隊，以佢嘅級數，大把球會願意幫佢出。不過施路克都講到明，耶耶離開未必係人工問題，施路克就爆耶耶想走，因為喺球會，除咗文仙尼，得唔到其他人尊重；不過人為財死，我求大俠就唔係好信耶耶唔想退休前博張大合約嘞！<br>曼城領隊文仙尼認真煩，愛將耶耶嗌走，踢走麻煩友巴洛迪利後，球會紀律又冇咩改善，前鋒泰維斯因停牌期間照揸車，隨時要坐監；法國翼鋒拿斯尼就成為蒲精，今季就好似球場隱形人。文仙尼上仗輸畀愛華頓後已經心淡，與球員關係破裂，亦都打定輸算今季尾就離開。</p></body></html>