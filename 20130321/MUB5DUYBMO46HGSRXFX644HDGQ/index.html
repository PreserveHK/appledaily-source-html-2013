<html><header><meta charset="utf-8"><title>女神tea time：「唔知道」就大晒？ - Fifi</title></header><body><h1>女神tea time：「唔知道」就大晒？ - Fifi</h1><p>人行最近的調查指，強國有近七成人認為房價高到離晒譜。無他嘅，內房同香港樓市一樣，因為有人喪炒，搞到好多人冇錢買樓。<br>好似強國有「房姐」之稱嘅龔愛愛，早前被爆一個人靠四個戶口、兩個身份，喺京城擁有41套房產，面積加埋比四個故宮金鑾殿仲要大。相信冇人會認為呢件事係個別事件啩？最新被發現有雙重身份嘅，就係今年福布斯富豪榜排名1,332嘅湖北首富劉寶林。<br>醜聞之所以被揭發，係因為劉寶林唔小心用咗兩張身份證為兩間公司註冊。奇情嘅係佢唔單止冇否認仲話兩張證都有效，但點解有兩張就話唔知道，仲反叫公安調查。至於佢有冇用第二個身份買樓？當事人梗話冇。公安點講？佢哋竟然話：不知道。雙方都話唔知唔清楚，即係冇人查啦。<br>阿爺呢頭推辣招壓樓市，平民就玩離婚避稅，富豪、官員則玩多重身份避限購。道高一呎，魔高一丈，你話內房樓價點會冧！<br><br>Fifi<br>本欄逢周二、四刊出</p></body></html>