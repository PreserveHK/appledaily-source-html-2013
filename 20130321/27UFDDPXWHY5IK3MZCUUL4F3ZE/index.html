<html><header><meta charset="utf-8"><title>馮仁昭四圍超：苟芸慧手機呼喚城城 - 馮仁昭</title></header><body><h1>馮仁昭四圍超：苟芸慧手機呼喚城城 - 馮仁昭</h1><p>現年48歲嘅郭富城同33歲嘅熊黛林（Lynn）拍拖咁多年，近排傳佢哋敵唔過七年之癢，話城城暗撻比佢年輕19歲嘅苟芸慧。苟姑娘前晚仲同無綫高層樂易玲去睇城城演唱會，城城全晚勁歌熱舞，大唱冧歌，但苟姑娘全程呆坐，冇乜反應，淨係城城唱到同佢結緣嘅廣告歌《天機密語》嗰陣，苟姑娘先揮動手中藍光燈，仲裝出冧樣。<br>到尾聲嗰陣，城城叫台下歌迷拎手機唱《愛的呼喚》，苟姑娘都好聽話，即時拎出同城城拍廣告時用嘅手機，又開着閃燈營造燈海。苟姑娘噚日接受電話訪問，唔認係城城私下送飛：「有冇畀公司我唔知，其實係樂小姐叫我去。」</p><p>否認下戰書</p><p>苟姑娘話聽《天機密語》特別投入，但就唔認係向熊黛林下戰書，佢話：「其實今次件事都要對Lynn同城城講唔好意思。」樂小姐噚日被問到點解淨係帶苟姑娘睇騷？佢喺電話度話：「唔係，唔好敏感，小美好好，畀飛TVB藝人睇。」<br>撰文：馮仁昭</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>