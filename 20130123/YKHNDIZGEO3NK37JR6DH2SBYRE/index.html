<html><header><meta charset="utf-8"><title>捍衞梁班子　「元秋」大戰長毛</title></header><body><h1>捍衞梁班子　「元秋」大戰長毛</h1><p>【本報訊】有「立法會元秋」之稱的民建聯議員蔣麗芸，早前死撐大話特首梁振英後，昨日又在社民連「長毛」梁國雄，提問有關「梁粉」張震遠的誠信問題時插嘴，公開要求梁國雄「收聲」。長毛隨即與元秋隔空互轟近三分鐘，其間蔣斥責梁「發神經」，梁反指蔣「發大小姐雌威」。</p><p>插嘴維護陳茂波張震遠
</p><p>長毛昨日在發展事務委員會會議上，質疑發展局局長陳茂波，讓屢惹爭議的市建局主席、梁粉張震遠跟進房屋問題，做法令人「心驚」，此時蔣麗芸突然高聲插嘴，與長毛展開罵戰，節錄如下：<br>蔣：蔣麗芸　　梁：梁國雄<br>蔣：（向委員會主席劉皇發說）佢（長毛）唔係講緊有關文件嘅嘢！<br>梁：（表現意外，反問蔣）你睇晒（會議）文件未？<br>蔣：（拒絕回應，再向劉皇發說）假如佢（長毛）唔係講緊會議上嘅嘢，請你（劉皇發）叫佢收聲！<br>梁：（聽到「收聲」兩字後再難抑怒火，怒斥蔣）你邊位呀？你𠵱家返去蔣家，搵個妹仔畀你管啦，大小姐！我容忍你，唔係容忍一世㗎！<br>蔣：（忽然發難，向梁高喊）收聲！收聲！（隨即「指導」劉皇發）主席，請你跟議事規則做嘢！<br>梁：（聞言後更激動，質問蔣麗芸）張震遠係你邊位呀？我講張震遠關你乜事呀？我問局長責關你乜事？你係咪儍㗎？儍嘅就去睇醫生！<br></p><p>「功能組別有冇儍人界別」
</p><p>劉皇發此時試圖打圓場，指擔心會議不能及時結束，但梁國雄及蔣麗芸未見收火，繼續隔空互轟。梁批評蔣「發大小姐雌威」，又問蔣「功能組別有冇個叫儍人嘅界別？」恥笑蔣表現失控，蔣反斥梁「發神經」。最終在劉皇發力促兩人冷靜下，蔣麗芸才收口，梁則繼續向陳茂波發問。<br></p><p>蘋民洗版
</p><p>Alfred Ling<br>罵得好，罵得妙。此婆娘真不知所謂，只懂得奉承權貴，豬狗不如。<br><br>Eddie Chui<br>論嗌交蔣大小姐真係不自量力，自討沒趣。長毛擺明是利用吵鬧、譁眾文化入局。你叫佢收聲，佢嘅政治本錢咪破產！儍！有政治常識都唔會咁做。<br><br>Jack Leung<br>真係唔明，大企業家蔣氏大家族會生得出這個如此不知所云嘅女兒！她的妹妹麗萍雖然不算唱歌唱得好好聽，但是都算是係個人！佢這個家姐真係要幾衰有幾衰！請快快下台返屋企吧啦！<br><br>Kin Ng<br>為689當眾出醜，值得咩？元秋！<br><br>Edwin Ho<br>個蔣麗芸淨係識插嘴，議員問局長嘢即刻搭嗲，又要大聲嘈，幫局長唔使幫得咁出面，淨係識叫人收聲，希望下屆立法會冇佢喺度！<br><br>Kathy Liu<br>爛佬vs潑婦，點解唔動武？<br><br>Tszhong J. Lam<br>兩個鬥癲。<br><br>Mike Cheung<br>長毛大聲，次次都入得返立會，因為有理；你票后咁樣罵街，下年你哋要派幾多噸嘢先可以拉得返啲票？加油，繼續鬧啦，下屆真係唔想見到蔣小姐。<br><br>Samme Tsui<br>選大小姐啲選民，醒未？<br><br>節錄自蘋果日報facebook留言</p></body></html>