<html><header><meta charset="utf-8"><title>金發局空議論 - 左丁山</title></header><body><h1>金發局空議論 - 左丁山</h1><p>金融發展局成立，據宣佈嘅職能範圍，堂而皇之，有五大項，看似是代表香港銀行、證券經紀、基金管理、私募基金、商品期貨嘅各主要市場參與者嘅高層之組織，委員來頭甚猛，主席查史美倫更係經驗豐富嘅證券行政鐵娘子，現在係香港上海匯豐銀行董事，行政會議成員，直情係精英中之精英，由佢領軍，深慶得人，誰曰不宜。<br>不過呢，巧婦難為無米炊，呢個來勢洶洶嘅金發局竟然會係一間無人無錢無權嘅法人有限公司，初期向政府借人運作，長遠要自給自足，查太雖然有料啫，但叫佢點樣開口向金融界募捐呀？外資機構一定唔會捐（跨國公司好難向股東交代，亦怕此例一開，其他國家地區伸手問要捐款），本地公司冇錢捐，匯豐渣打俾人打心口，捐得幾多呀，到頭來，可能係全部中資金融機構為支持梁振英而捐款，你話政治上幾難睇呢。<br>香港過往四十二年（由1970年計起），銀行金融業不斷膨脹，成為本港經濟支柱之一，晉身為世界金融中心，與紐約倫敦齊名，中間有冇一個金融發展局出謀獻策？有無財政司郭伯偉、夏鼎基、翟克誠、麥高樂、曾蔭權嘅精心策劃，並由港督推動？答案係冇，一切全靠香港制度靈活，政府唔阻頭阻勢，配以極低稅率及廢除利息稅配合之故。金融從業員係世界上最識搵錢搵快錢嘅人士，有錢搵，有生意做，唔駛政府指指點點，亦唔駛成班日日互相競爭搶生意嘅人士坐埋一齊做腦震盪。<br>今年年初，左丁山問過賓架L：「有冇向政府及特首候選人表達金融發展意見？」賓架L當時講過，佢地業者有向當局反映三大要點：（一）搞好空氣，不要污染；（二）搞好國際學校，等外來人士（expats）子女可以讀書；（三）增加大單位豪宅供應、甲級寫字樓供應、平抑租金，其他就唔係咁緊要咯。但係呢三件事至今政府冇法子做得到，全部輸畀新加坡幾條街，試問金融發展局可唔可以做得到，滿足國際金融業要求，繼續在港營業，唔好搬去新加坡呢？其實若非香港有中國生意可做，新加坡一早贏晒啦，金發局空有一批猛人，大可空議論一番。若由金發局建議清潔空氣、增加豪宅與甲級商廈及擴大國際學校，咁黃錦星、張炳良、吳克儉做啲乜？</p></body></html>