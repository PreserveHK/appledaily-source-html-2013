<html><header><meta charset="utf-8"><title>像供樓般長情 - 曾志豪</title></header><body><h1>像供樓般長情 - 曾志豪</h1><p>古人的愛情觀很浪漫，《上邪》不是說「山無陵，江水為竭，冬雷震震夏雨雪，天地合，乃敢與君絕！」簡而言之，除非古時候發生厄爾尼諾現像六月飛霜，才會與你分離，今人不會作出這種承諾，全球暖化，甚麼怪事都可以發生，「江水為竭」，長江黃河都試過斷流，若立此誓，天天都可以「與君絕」。<br>今人起誓，結合現實，應該說「CY誠實、上到公屋、供完層樓，方敢與君絕。」<br>「上到公屋」比拼耐性，最重要夠命硬，未上到公屋前點都唔死住。<br>「CY誠實」也容易做到，只要你玩神打請麗芸仙子上身，「佢係男人佢好忙佢紀念日都唔記得佢無講大話」，欺騙自己佢好誠實，夫妻相處之道也。<br>最難搞是「供完層樓」，正常人都是供款25年，這25年悠悠歲月，你一要健康長壽，二要公司唔炒魷，三要環球經濟生性，別再來一個金融地震龍捲風的財經天災，我不想聽到黃子華再講一次「負資產」的笑話。<br>最近有一宗「聯名買樓分手女友供8萬索價40萬」的官司，有網友精警總結：一個24孝老豆（出錢畀首期幫個仔買樓）+無鬼用嘅仔（畀唔起錢靠老豆）+貪心港女（分咗手仲要分層樓嘅利潤）。當中是是非非複雜，有人問，為何男女雙方未結婚，層樓居然寫埋女方個名，是否太笨？<br>其實這類個案很普遍，有的情況，如果層樓女方無份，她可能便不肯供樓，男方獨力難支，唯有加女方名字。又或者如果無樓女方根本不會考慮結婚，所以加名是必要條件。<br>最重要是，層樓供了無幾年，愛情卻早洩，證明愛情化學，說天荒地老太奢侈，我們能相愛直至供完層樓為止嗎？上帝，長情的定義，就是「愛情比供樓更長久」嗎？</p></body></html>