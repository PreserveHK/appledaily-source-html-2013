<html><header><meta charset="utf-8"><title>小三Vivian否認與Avis有性關係<br>娜姐酸舊愛：咁快搵到真愛</title></header><body><h1>小三Vivian否認與Avis有性關係<br>娜姐酸舊愛：咁快搵到真愛</h1><p>周秀娜和髮型師男友陳偉成（Avis）六年情玩完，Avis與C奶𡃁模羅彩玲（Vivian）的床照流出，Vivian昨日否認是小三，她指照片是兩人醉爆時被友人偷拍，兩人沒發生性關係。怒斬情絲的娜姐對舊愛爆床照漠不關心，她酸溜溜說：「我戥佢開心咁快搵到真愛。」</p><p>周秀娜日前向男友陳偉成攤牌，主動結束六年情，有指分手是Avis搭上𡃁模Vivian，兩人的床照流出，Avis偷食斷正，而娜姐與方力申合作內地劇，有傳獲小方力追，惹來他的女友鄧麗欣向友人哭訴。失戀娜姐寄情工作療情傷，Avis則繼續玩失蹤。</p><p>「好傷心嘅階段過咗」</p><p>娜姐昨日收拾心情到灣仔錄影有線周美鳳節目，娜姐有看到Vivian和Avis床照的報道，她說：「有睇過，冇乜感覺，𠵱家對我嚟講，我哋已分開，對前男友嘅感情生活我冇興趣知。Avis同佢嘅感情生活，唔想由我嘅立場幫佢回應，我好傷心嘅階段過咗。」以時間來計，Vivian的出現當時娜姐與Avis未分手，她說：「時間對我嚟講從來唔係一個point。」娜姐是否預料Avis花弗？她說：「一段過咗去嘅感情，過咗去嘅人唔會有乜嘢，如果係真，我戥佢開心咁快搵到真愛。」娜姐自爆跟Avis沒聯絡幾個月。<br></p><p>Vivian洩床照令經理人向展邦震怒，他昨晚即約同Vivian在尖沙嘴訓話，拍枱力斥她的行為影響公司形象，她即眼紅紅，向展邦表示要處分她，令她非常擔心。</p><p>Vivian：嗰晚飲到醉晒</p><p>Vivian說：「要冧番佢，件事好突然，自己都呆咗。我哋唔係拍拖，嗰張唔係床照，因為末日派對同班朋友去蘭桂坊飲嘢，之後上咗Avis屋企，佢嗰日唔開心，可能同女友鬧交，佢話娜姐忙，成日唔喺香港，佢哋相處唔開心，嗰晚佢飲到醉晒，我又飲咗好多，之後我哋喺梳化瞓着，朋友就影咗相放上facebook，tag咗我個名。」可有跟Avis發生性關係？Vivian說：「梗係冇。」Avis可有展開追求？Vivian說：「唔知，冇啩，佢對朋友好好，我哋未試過單獨約會。」Vivian指情侶眼鏡和帽只是巧合，對於娜姐指不認識她，Vivian自嘲：「我啱啱出道冇耐，一定冇佢咁忙。」<br>採訪：盧妹<br>攝影：黃偉雄、吳耀輝</p></body></html>