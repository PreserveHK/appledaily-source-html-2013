<html><header><meta charset="utf-8"><title>金手指：捷成洋行啟示 - 孫柏文</title></header><body><h1>金手指：捷成洋行啟示 - 孫柏文</h1><p>上個禮拜二，孫柏文講過好多傳言話產品啲勁過蘋果、三星嘅大陸手機製造商小米，將會入股先思行（595），令市場估值對500億嘅小米，會唔會借呢個5億元市值嘅殼上市，出現無限想像。亦因而叫鍾意腎上腺素嘅朋友，不問價追先思行。<br>喺專欄前交易日，先思行收0.7元，因《金手指》fan屎都熱愛腎上腺素飆升嘅快感，真係開市第一口價已達0.99元。嗰日仲喺15分鐘內已升至於1.26元，即係唔講錢，淨係腎上腺素爆發，都算係交咗貨。咁先思行亦喺開市後個半鐘，出通告話否認同小米傾，股價回到1.09元。就喺嗰一刻，唔少fan屎經facebook（篇文最尾個連結）搵我問我點。我就話：「消息股講傳言嘅信心，公司否認會有打擊，有賺走先。禾雀亂飛，留得青山在，哪怕冇柴燒？」<br>我亦同時呼籲大家如果有問題想問，不過等唔切每周專欄，可以直接喺facebook搵我。<br>今日我想講吓點解花旗政府人造財政危機，最後變成利好消息。街邊深信聯儲局定印鈔量，其實睇住政府財赤額，如印唔夠，國債會供過於求，令債息上升，亦解釋到伯南克點解會去國會叫啲議員減赤。不過對上兩個禮拜，眾議院就算用最激進嘅方法去迫減赤，亂使派都大勝。減印？唔會。</p><p>保時捷check車要排隊</p><p>咁亂印嘅結果，就係借到錢嘅權貴極受惠。幾年前量寬二嗰轉，我買港交所（388）賺咗後，喺捷成洋行買咗架保時捷畀孫媽媽。早排入廠，捷成嘅行廠話要兩個禮拜先有人手去check車。我嘩一聲後，走上討論區問其他保時捷車主，佢哋話呢幾年捷成賣多咗好多車，不過維修部規模跟唔上，連換機油都要預約一個月。睇到呢到，我只可以話乜咁似北區幼稚園？唔好買保時捷啦！同聯儲局玩火呀！<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>