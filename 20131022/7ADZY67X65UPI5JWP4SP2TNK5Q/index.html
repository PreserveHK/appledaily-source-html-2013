<html><header><meta charset="utf-8"><title>及早學狡兔 - 左丁山</title></header><body><h1>及早學狡兔 - 左丁山</h1><p>梁政府在免費電視牌照一事上，推翻前朝之招標原則性決定（即發牌無上限），又推翻政務官之政策決定（三牌齊發），一於政治掛帥，將創意十足，幹勁衝天，熱情如火之王維基踢出局，足以令所有生意人心寒，在香港做大生意，以後唔考慮政治及捉摸北京心意唔得，但凡政府講甚麼適度有為，就表示自由市場已經半死，政府之手隨時可以扼殺十幾億元之投資決定，如果左丁山係擁資一千幾百億元嘅大財團，從今開始要逐步將「香港籃」裏面嘅雞蛋拿走一半，放進「世界籃」咯，不怕一萬，最怕萬一吖嗎，否則就係對唔住投資者，唔保護股東之最大利益。<br>王維基燒錢九億，換番嚟嘅，係fb上嘅四十八萬個like，每個like要近二千蚊，都幾昂貴，佢冇得做免費電視噃，於是香港電視界創意淪亡，無綫電視繼續獨大，如和尚敲鐘，是是但但又一日，繼續賺錢。<br>王維基可能係中大成立以來，最有創意嘅一位創業家/企業家，佢創辦城市電訊，挑戰大東電報局嘅香港電訊，已經技驚四座，為了轉型進軍電視業，不惜出售城電，大灑金錢，以較合理（未必一定優厚）薪酬吸引無綫僱員轉工，再顯大膽本色，十分進取，點知就因為好進取，而為當局所忌（據明報報道），仲有乜好講吖！特區政府即係話權在我手，你地要唯唯諾諾，唔好咁創新箒。王維基在中大時，已經唔係聽話學生，衝擊馬臨校長，大個仔就衝擊電訊壟斷，現在年過五十，再度衝擊電視，俾「自宮群英」（梁文道創作名詞）夾硬焗死，可說冤哉枉也。香港話要發揚創意工業喎，以後搵鬼信。做聽話學生就一生平穩，加上好命嘅話，還可平步青雲，例如林鄭月娥，由中學至香港大學至港英政府至特區政府，一生聽話，係聰明乖乖女，今日咪為港大爭光囉！<br>王維基在十月十七日中大成立五十周年之日返中大演講，原是老早編排之新傳學院校慶節目，料不到遇上免費電視發牌風波，大量學生聞風而至，原是在李兆基樓最大演講室（可容四百餘人）舉行，臨時移師新亞書院圓形廣場，搞到有近三千人出席，逼爆現場，連誠明館天台都有人，盛況前所未見，魔童不愧魅力十足，可惜迷唔到冷面禿鷹呢。</p></body></html>