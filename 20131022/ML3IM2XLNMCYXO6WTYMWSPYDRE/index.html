<html><header><meta charset="utf-8"><title>千嬅家庭樂丁子高湊仔又搣又啜</title></header><body><h1>千嬅家庭樂<br>丁子高湊仔又搣又啜</h1><p>【銅鑼灣利園】楊千嬅最近雖然忙於拍電影《單身男女2》，但都會抽時間陪老公丁子高同囝囝Torres，好似前日家庭日，佢哋一家三口又出動，同行仲有千嬅媽咪同工人。佢哋前日下晝5點左右一齊喺銅鑼灣利園商場睇BB用品，當時Torres坐咗喺張BB凳試坐，跟住素顏嘅千嬅同丁子高喺度密斟研究，幫囝囝揀凳都好認真，而一歲嘅Torres好乖，全程冇扭計。Torres兩邊鏟晒青，中間頭髮全部豎起，睇落好型仔好可愛。咁抵錫，又難怪千嬅兩公婆揀揀吓期間輪住「曖」囝囝，丁子高後來仲忍唔住搣囝囝面珠，真係好肉緊。</p><p>訂BB用品</p><p>冇幾耐，千嬅兩公婆發現記者影相，千嬅第一時間戴番副墨鏡，而丁子高就抱起囝囝行入舖頭最入面睇小朋友衫，睇睇吓丁子高又忍唔住錫咗個仔幾啖，父愛爆棚。另一方面，千嬅揀完一輪嘢就落柯打埋單，相信佢哋訂咗啲BB用品叫舖頭送貨，所以離開舖頭時兩手空空。記者問丁子高係咪幫囝囝換季買衫，佢就話：「唔係，普通行街箒。」千嬅就話：「我哋成日躝街㗎啦，個仔似我呀。」跟住就笑笑口同家人離開。<br>採訪、攝影：徐錦池</p><p><br>足本收睇《亂噏24》x陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>