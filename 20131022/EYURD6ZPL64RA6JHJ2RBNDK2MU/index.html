<html><header><meta charset="utf-8"><title>中環在線：動作多多　梁伯韜發圍？ - 李華華</title></header><body><h1>中環在線：<br>動作多多　梁伯韜發圍？ - 李華華</h1><p>超人李嘉誠旗下長和系近期動作多多係人都知，原來佢以前嘅御用ibanker梁伯韜，旗下意馬國際（585）呢排亦消息滿天飛，仲要係兩日三單，頻密程度絕不遜超人。<br>話說意馬星期日晚出通告，指賣咗喜羊羊業務後，將會重操電腦動畫故業，仲會搞埋教育業務，實行嚟一個crossover，希望搶盡大中華兒童及青少年市場。<br>噚日朝早公司又發出另一通告，話會用9,775萬銀嚟收購黃竹坑環匯廣場9樓全層，另外再加3個停車場，將會用作辦公室同埋工作室。<br>收市後，意馬第三度出通告，除宣佈股東特別大會投票結果同埋完成出售喜羊羊業務外，又公佈人事變動，非執董馬慧敏將會坐正做執董。<br>早前長和系公佈一連串動作後，股價越升越有，至於意馬股價噚日亦一度都升成12%㗎，但埋單就縮到得番3.2%。</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>