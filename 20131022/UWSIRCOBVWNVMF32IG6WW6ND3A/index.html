<html><header><meta charset="utf-8"><title>女神tea time：屈爆機的科網股 - Fifi</title></header><body><h1>女神tea time：屈爆機的科網股 - Fifi</h1><p>朋友剛去完玻利維亞旅行，睇住佢喺有「天空之鏡」之稱嘅烏尤尼鹽湖影嘅相，靚到嘩嘩聲之餘，亦旅行癮起，第一時間上Google Map眼晴旅行止下癮先。Google咁偉大，的確抵佢股價升破千美元。<br>查實近來科網股係咁升，隻隻都話有概念，但當阿里巴巴都搞「來往」話要搶「微信」三成市佔率，證明呢行競爭幾激烈，一唔小心，隨時俾人打到落花流水。不過當一隻股份有科網概念，入行門檻又高，呢啲股就真係屈機。<br>呢類股份其中一員就係中國民航信息網絡（696），呢間國企主要幫內地航空公司、機場、做各類型嘅系統，好似係航班控制、機場旅客處理系統等。<br>𠵱家科技發達，系統需求有增冇減，只要綁得住個客，收入增長不成問題。公司主要客戶有國航（753）、東航（670）同南航（1055），可以話市場龍頭。大家放心，呢三個大客係唔會走，事關佢哋本身係中航信主要股東，加埋拎住36%股權。二來呢個行業關乎國家信息安全，其他人想入行撬客？真係冇咁易。另公司過去五年盈利年年有增長，基本上冇負債。股價今年升逾八成，PE得13倍，噚日升8%，破歷史高位兼7元阻力，短期再上唔係難事。<br><br>Fifi<br>本欄逢周二、四刊出</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>