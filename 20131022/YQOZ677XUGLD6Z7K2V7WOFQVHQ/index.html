<html><header><meta charset="utf-8"><title>魚樂無窮：一拖炒國策　坐七望八 - 唐牛</title></header><body><h1>魚樂無窮：一拖炒國策　坐七望八 - 唐牛</h1><p>恒指升幅唔夠百點，個股則百花齊放，資金炒爆科網濠賭股之餘，唔少國策股都有異動，早前推介嘅4G概念股TCL通訊（2618）及中興通訊（763）齊齊破頂，走勢可人。主打農業機械設備嘅一拖（038），近日成交明顯增加，相信有資金已為三中全會作部署，圖表走勢亦靚絕，絕對係炒落後國策股不二之選。</p><p>三中全會下月舉行，土地改革及戶籍制度改革，相信係重中之重，新一屆政府早喺去年嘅十八大報告，點出要促進農業現代化，相信有關政策，會喺三中全會體現出嚟，一拖作為內地農業機械股龍頭，肯定搶到頭啖湯。<br>一拖本月累升兩成，升幅看似厲害，但全年計依然慘跌21%，跑輸大市之餘，仍落後A股期內僅跌2%一大截。A股現價9.42元人民幣，H股現價5.84港元，H股較A股大幅折讓五成，與整體H股較A股折讓不足1%比較，一拖H股平得不合理。<br>一拖近六日的日均成交達11.3球，較今年平均每日嘅2.8球，足足多出3倍，聰明錢囤重兵意圖明顯。睇圖表，一拖突破5.5元阻力位之後節節上升，噚日收市再創近半年新高，動力十足，配合三中全會及明年初一號文件好消息接踵而來，中線坐七望八點計都冇問題。</p><p>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>