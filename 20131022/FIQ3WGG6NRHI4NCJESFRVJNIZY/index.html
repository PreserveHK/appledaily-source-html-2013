<html><header><meta charset="utf-8"><title>一周兩件：中國澱粉抵博 - 錢雋</title></header><body><h1>一周兩件：中國澱粉抵博 - 錢雋</h1><p>中國澱粉（3838）貼住2007年上市以嚟低位，就當今年冇增長，PE都係得4倍，更何況有兩大因素支持業務前景？超殘位，抵博。</p><p>PE僅5倍超值</p><p>中國澱粉主打玉米澱粉，兼營澱粉糖及賴氨酸產銷。先睇往績，中國澱粉2011同2012年度純利，keep住喺2.2億銀人仔，兼相對2009年及2010年度1.27億銀及1.6億銀大幅增長。<br>不過，集團現價0.246元，相對2010年嘅高位0.9元，大插咗足足77%，貼住歷史低位，PE得番5倍，PB得0.5倍，殘到爆！<br>嚟緊日子，相信中國澱粉業績會靚仔：<br>1）中國澱粉嘅上家玉米市場，今年供應相當充足，單係7月，外國玉米進口量達到7.27萬噸，較上月大增8倍。又芝加哥12月玉米期貨，由今年頭600蚊美金，一路向下，尤其踏入7月，即係中國澱粉下半年度，玉米價跌得仲急，到家陣四個月，累跌22%，貼住1年低位446美金，絕對有助減輕下家中國澱粉成本，提升邊際毛利。<br>2）中國澱粉係祖國三大玉米澱粉製造商之一，配備晒技術及規模優勢。集團亦都講明，基於經濟環境，相信中小型玉米澱粉商，會被淘汰。經市場供應整合，祖國經濟復蘇，加埋玉米澱粉亦係冇替代品，產品需求會迅速回升，集團對市場長遠前景，係「充滿信心」。<br>唔好計多，中國澱粉今年度純利係咁意增長10%到2.44億銀人仔，明年度純利，再增長20%到2.9億銀人仔，預測PE得番4.9倍及4倍。<br>又中國澱粉淨現金高達6.5億港銀，現金牛又可攻可守。冷灶煲中國澱粉，翻一番到0.49元，PE得8倍。<br><br>錢雋<br>細價股專家<br>本欄逢周二、五刊出</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>