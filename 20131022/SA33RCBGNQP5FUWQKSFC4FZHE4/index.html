<html><header><meta charset="utf-8"><title>中環在線：馬雲下戰書　搞大來往「用愚公之精神去挑戰X信」 - 李華華</title></header><body><h1>中環在線：<br>馬雲下戰書　搞大來往<br>「用愚公之精神去挑戰X信」 - 李華華</h1><p>阿里巴巴上市未有定案，無礙創辦人馬雲開闢新戰線。馬雲噚日喺內部論壇撰文，要搞大即時通訊工具「來往」，同馬化騰旗下騰訊（700）嘅「微信」鍊過，要求員工跑數，大量吸納用戶，揚言喺無線上網業務冇建樹，就唔應該考慮上市。呢場馬馬大戰，未知鹿死誰手！</p><p>逼員工跑數</p><p>馬雲承認，之前輕視即時通訊工具嘅重要性，原先都以為「來往」冇乜特色，但𠵱家先發現唔可以冇咗「來往」，目前通訊工具80%係「來往」，佢個「來往」群組除咗有柳傳志、郭廣昌等財金界紅人，就連國際明星李連杰、黃曉明、趙薇等都同馬雲有來往。<br>為咗發大「來往」，急起直追微信，馬雲新近要求阿里員工跑數，每名員工嘅「來往」戶口要喺11月底前同100個外部用戶連繫，簡言之，每人要搵100個街客，搵齊未必有獎，唔夠數就肯定冇利是收。佢仲話，呢場戰爭每個人都要參與，「誰不參與，誰就不該呆在這間公司裏」。講到分分鐘連工都冇埋，相當嚴重。<br>事實上，阿里嘅業務一直依賴PC平台，喺移動互聯網平台冇乜點樣大搞，馬雲突然醒覺要搞大「來往」，仲話要「用愚公之精神去挑戰X信」，超認真咁款。<br>難怪阿里CEO陸兆禧上周五捉晒班高層開會，要求集團全力發展無線業務，仲話「來往」係必打之仗，目標起碼30%市佔率，所有員工嘅工作目標都要同無線有關。一場腥風血雨即將來臨。<br><br>李華華<br>mailto:LiWaWa@AppleDaily.com</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>