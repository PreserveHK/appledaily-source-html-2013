<html><header><meta charset="utf-8"><title>電視撈飯：無綫阿梅特輯遭狂插網民鬧唱壞晒　小美斥矯情</title></header><body><h1>電視撈飯：無綫阿梅特輯遭狂插<br>網民鬧唱壞晒　小美斥矯情</h1><p>為紀念一代歌后梅艷芳逝世十周年，無綫製作嘅《梅艷芳，十年回憶音樂會》前晚播映第一集，有倫永亮、張敬軒、湯寶如同林欣彤等唱阿梅嘅金曲，無綫雖有誠意紀念阿梅，不過節目包裝就慳皮同九唔搭八咗啲，好多網民批評啲嘉賓同阿梅唔熟，新一代歌手仲唱壞阿梅啲金曲，情願無綫播番阿梅以前啲MV好過！其實下星期仲有一集，到時變成《星夢》版阿梅特輯，因為有星夢冠軍鄭俊弘同羅鈞滿、王君馨唱阿梅串燒快歌呀！<br>未睇星夢版阿梅特輯，阿梅好友小美已經喺微博度忍唔住留言：「沒誠意和害怕一些根本沒接觸過梅姐的人在亂說感受，很矯情。好失望。」張敬軒都話對阿梅尊敬有心，使好多錢低調投阿梅被拍賣嘅遺物，但搵佢同英皇新人許靖韻合唱《芳華絕代》，就難怪俾網民鬧爆！不過個節目平均有23點（約148萬觀眾）收視，最高仲有26點（約167萬觀眾）！由黎耀祥、陳豪兩大視帝擔大旗嘅台慶劇《法外風雲》上周首播，平均只得26點收視（約167萬觀眾）。</p><p>倫永亮：應搵識嘅朋友</p><p>至於阿梅好友倫永亮，噚日喺尖東獲頒「CASH音樂成就大獎」，問到阿梅特輯被狂插，倫永亮就話：「我覺得應該搵多啲阿梅識嘅朋友，但見許廷鏗、鄭欣宜同C AllStar唱得幾好，都係欣慰。」講到阿梅未拍賣出去嘅遺物被送去回收丟棄，倫永亮覺得咁處理非常抵打，好戥阿梅慘，認為應該畀番梅媽。<br>版主：陳基征</p><p><br>足本收睇《亂噏24》x陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>