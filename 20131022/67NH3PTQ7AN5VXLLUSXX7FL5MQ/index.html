<html><header><meta charset="utf-8"><title>樂香園：TVB老本仲可食幾耐？ - 海迪</title></header><body><h1>樂香園：TVB老本仲可食幾耐？ - 海迪</h1><p>海迪想講兩件關於電視廣播（511、TVB）嘅真人真事。某一集團極高層，有日想睇吓公司仲有乜cost可以再cut，去節目部睇場，佢好似「開心大發現」咁留意到有crew喺出去拍攝某些公開場合時，會長roll部機。高層因此震怒，說：「你哋咁樣咪好嘥錄影帶囉！」而事實係，早已經用數碼攝錄N年啦，何來有帶可嘥？<br>另一「怪談」，係某crew要出埠拍攝，主管話你哋帶燈咁重，行李費好貴，唔俾帶燈去。他們到咗外地，晚上要做live，黑漆漆又無燈點算好？最後佢哋要去搵便利店，喺慘白嘅門前做live，順便幫人家免費賣廣告。<br>以上兩個例子說明乜嘢？雖然係個別事件，但好實在咁反映呢間企業嘅rationale：唔係做好件事，而係做好盤數。TVB靠壟斷優勢，香港廣告收益穩定而豐厚；加上賣節目返大陸嘅收入，因近年內地頻道需求大，增長非常迅速，上半年就升逾三成。但呢啲老本，仲可以食幾耐呢？香港超過40年嘅壟斷霸權已經失去，唔影響topline，都可能影響成本。而內地呢？你身邊講《甄嬛傳》嘅朋友多，定講《大太監》嘅人多？就連內地嘅節目水平近年都急起直追，到市場供求開始平衡時，TVB嘅劇仲係咪有競爭力？<br>海迪相信喺可見嘅將來，TVB仍然難以撼動。但我們會睇到佢衰敗嘅一日。<br><br>海迪</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>