<html><header><meta charset="utf-8"><title>異動空間：賽晶有真盈喜護身 - 魏力</title></header><body><h1>異動空間：賽晶有真盈喜護身 - 魏力</h1><p>港股再次「矮仔上樓梯」，由於成交太薄弱，炒家惟有三五成群，圍攻個別細價股。20大升幅中，有15隻股價低於1蚊。<br>呢類股份平日交投疏落，一散水就冇逃生門，奉勸戰友切勿以身犯險。</p><p>跟進早前推介。景福（280）正以旗形整固，突破0.77元可飛身撲入。晶門科技（2878）昨大成交嘗試突破，雖然受制蟹貨區，埋單打回原形，但股價浪比浪高勢頭已成，可望借中期業績創出新高。遠東環球（830）及一拖（038）走勢良好，無貨可趁機跟進。<br>悶市買賣兩閒，股票深度不足，股價一係唔郁，一係就相當飄忽，揀已發「真盈喜」的股份比較穩陣。<br>賽晶電力（580）昨現大成交異動，值得關注。該股7月初發盈喜，預計上半年營運收入明顯增加，並且扭虧為盈，純利顯著上升，主因定單及交貨額穩步增加，加上成本控制奏效，帶動毛利率向上，反映盈喜並非一次性收益或會計「化妝」，而是業務turnaround帶動。<br>賽晶主攻輸變電設備產銷，以及鐵路列車內的電力部件，與中國北車一直保持戰略合作關係。過去一年，集團合共至少中標近3.8億人仔合約，較過去數年顯著增加。<br>昨日該股大成交突破下降軌，建議可待回落至0.80元樓下入場，以行業平均1.5倍PB為目標，可見1.06元。</p><p>魏力<br> http://www.facebook.com/2012jason </p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第三集足本放送中！速上：<br> http://hk.apple.nextmedia.com/livestream/channel/talk24 </p></body></html>