<html><header><meta charset="utf-8"><title>中環在線：李嘉士做獨董思捷邀猛將入局 - 李華華</title></header><body><h1>中環在線：李嘉士做獨董<br>思捷邀猛將入局 - 李華華</h1><p>思捷環球（330）早前被剔出藍籌之列，𠵱家除咗繼續努力執靚盤數，似乎亦想加強董事局陣容，等投資者對呢間公司嘅企業管治增強信心。公司噚日宣佈，委任聯交所上市委員會主席李嘉士（圖）做獨立非執董。<br>思捷非執行主席柯清輝話，邀請李嘉士入董事局屬於「人才儲備」，加上思捷董事局𠵱家冇律師，港交所（388）正在推廣董事局多元化，佢識得李嘉士，於是邀請對方做獨董，就係咁簡單。<br>53歲嘅李嘉士係胡關李羅律師行合夥人，2009年加入上市委員會，舊年起擔任委員會主席。有上市委員會成員對佢讚不絕口，指佢做事認真、專業，每次開會都做足準備工夫，提問亦相當中肯。照咁睇，思捷有佢，應該可以加番少少分數啩。</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第三集足本放送中！速上：<br> http://hk.apple.nextmedia.com/livestream/channel/talk24 </p></body></html>