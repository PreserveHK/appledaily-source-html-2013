<html><header><meta charset="utf-8"><title>話劇教授 - 左丁山</title></header><body><h1>話劇教授 - 左丁山</h1><p>七月十一日本欄講及50年前中大校董，校董之中有一位彭紹賢博士，左丁山孤陋寡聞，不識何許人也，一位讀者有心，傳來電郵指點如下：<br>「彭博士曾任香港中華基督教青年會總幹事，亦是我的教會（香港潮人生命堂）長執會的主席，人稱彭長老。彭長老是客家人（廣東揭西縣），能操粵、客、潮、英語。五十年代在香港致力推動出版基督教華文書籍（組織基督教輔僑出版社）。其妹曾是先母之英語老師，故對其事跡略知一二。」<br>咁就明白了，咁多位中大創校臨時校董之中，彭博士應該係代表教會嘅，因為其他人分別來自商界、政府、創校三書院及香港大學，彭博士係唯一一位教會人士，而崇基學院係基督教學校，承傳自廣州嶺南大學。<br>前中大校董冼為堅先生讀該文後亦來電指點：「李耀祥先生係五六十年代建造界名人，新界著名花園龍圃就係李先生嘅產業，佢位公子李韶先生經常大力支持中大、港大。」<br>多謝晒兩位。今年中大慶祝五十周年校慶，節目之一係校慶話劇，上次四十周年校慶時，話劇界校友粉墨登場，在文化中心演出，事後檢討，一手一腳搞話劇，人力物力及時間均成問題，雖則在中大校友之中，戲劇精英如雲，自編自導自演及製作人選，可分A隊B隊㖭。今年改變方向，中大校友事務處與中大校友會聯會攜手贊助「香港話劇團」一齣本土原創話劇──教授The Professor，只演一場，時間係八月三十一日星期六晚上七時三十分在香港大會堂劇院。話劇團行政總監陳健彬係新亞歷史系校友，此劇目由第四屆香港舞台劇獎最佳劇本得主莊梅岩校友編劇，香港藝術發展獎「藝術新秀獎得主」陳焯威校友導演，由潘燦良、郭靜雯主演，內容講一位哲學系一年級生與教授打賭的故事，探討全球大學面臨的挑戰。<br>不幸的是，五十年前中大創校教師之一，孫國棟教授在六月二十六日逝世，享年94歲，得治喪委員通知，孫教授的喪禮訂於2013年8月3日星期六在北角香港殯儀館設靈，翌日8月4日上午11時大殮，12時辭靈，孫教授的門生故舊，各方友好請注意及之。孫先生於1957年畢業於新亞研究所，授業於錢穆先生，後留校任教，歷任新亞文學院院長，歷史系主任，新亞校董，中大校董，中大歷史系主任，新亞中學創校校監等職位。</p></body></html>