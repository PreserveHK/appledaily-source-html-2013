<html><header><meta charset="utf-8"><title>中門大開：引火自焚 - 添馬男</title></header><body><h1>中門大開：引火自焚 - 添馬男</h1><p>人不要面，果真天下無敵！<br>陳茂波竟然在立法會事務委員會上，引用聖經及錢穆所作新亞書院校歌，支持自己絕不辭職立場，擺明要挑戰香港人道德底線。今次囤地醜聞，除了運用語言偽術，稱呼兒子為妻子家人外，也再揭出上次劏房醜聞中，佢回覆立法會質詢，指許步明對經營劏房嘅景捷公司冇控制性股權，原來又係大話，因為景捷大股東就係離岸公司Orient Express，而許步明同個仔係Orient Express主要股東。好明顯當日陳茂波拒絕公開Orient Express資料，而梁振英又冇責成他公開，是互相包庇。<br>「行公義、好憐憫、存謙卑之心，與神同行」的人會去經營劏房賺錢嗎？莫非神啟示佢去做劏房，局長唔好再玷污聖經，你個人用宗教來遮掩個人失德，最終連宗教信仰也受你牽連，被公眾質疑。至於引用新亞校歌，更加無恥，新亞校訓只有兩個字：「誠明」，出自孔子《中庸》。「誠者，天之道也。誠之者，人之道也。」又說：「自誠明，謂之性。自明誠，謂之教。誠則明矣，明則誠矣。」意思是天地萬物以誠實運作；誠，是大自然的真理。達至誠，是人人應做的。一舉一動合乎誠，就無不明白了。<br>陳茂波有否按「誠明」二字來處理多宗醜聞？劏房醜聞今日證明佢原來係在立法會講大話，欺騙立法會議員，指許步明對經營劏房之公司冇控制性股權。日前又隱瞞兒子持有農地權益，究竟邊一忽符合誠明二字。</p><p>大話連篇　何來誠明</p><p>陳茂波單是公然欺騙立法會行為，否認許步明對經營劏房公司有控制權一事，便應立即下台，梁振英亦不能迴避此事，若陳堅拒請辭，便應將他革除。由始至終在劏房及囤地醜聞中，拖泥帶水，胡混過關，意圖拖過政治壓力便過骨。陳茂波並未從劏房醜聞中吸取教訓，以為無證據就過到關，才有囤地醜聞出現，嚴重損害政府推動新界東北發展計劃公信力，令原本已存有的爭議，更進一步惡化。<br>由此觀之，此位超級局長不但誠信破產，判斷力也成疑，一而再、再而三拖累特區政府，即使他堅持唔走，其他司局長亦要逼他下台，否則政府陷入不可管治危機，其他政策局會受拖累，成個政府同陳茂波攬炒，值得嗎？<br>陳茂波引用新亞校歌，三句校歌中只有最後一個字是恰當，就係「千斤擔子兩肩挑」個「挑」字。</p><p>添馬男</p><p>【動主播召喚 敢你就來】 <br>立即報名： http://anchor.nextmedia.com </p></body></html>