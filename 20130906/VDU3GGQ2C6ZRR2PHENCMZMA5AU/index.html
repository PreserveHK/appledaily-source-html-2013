<html><header><meta charset="utf-8"><title>中環在線：當年避沙士「結緣」四太情迷Versace - 李華華</title></header><body><h1>中環在線：<br>當年避沙士「結緣」四太情迷Versace - 李華華</h1><p>10年前沙士期間，人人唔敢出街咁滯，城中富豪身驕肉貴，當然避得就避。賭王四太梁安琪噚日爆料，話當年佢同賭王避走澳洲黃金海岸半年有多，閒時經常去屋企附近嘅Palazzo Versace酒店high tea，相當欣賞呢間酒店，造就今時今日邀請對方合作，同澳博（880）一齊喺澳門開新酒店，噚日一齊就喺簽約儀式亮相。</p><p>當年日日去high tea</p><p>四太透露，當年喺黃金海岸住，差唔多日日去Palazzo Versace酒店飲下午茶、做運動，去得多，越覺得嗰度好靚、好有品味，佢最鍾意酒店有個室內沙灘，high tea用嘅Versace餐具亦相當精緻，令佢留下深刻印象。<br>來自意大利嘅Versace更加係高貴時裝品牌，四太當然係粉絲，廿年前已經着Versace晚裝，唔知係咪着住同賭王跳舞呢？噚日澳博正式同Versace喺澳門簽約，四太話，原先諗住搵番廿年前一套Versace出嚟着住簽約，點知經過咁多年，福氣咗好多，唔多啱身，惟有放棄。</p><p>好在Versace好有心，創辦人妹妺，即係創作靈魂人物Donatella Versace專登為四太度身訂造一件花花外套配藍白色格仔褲做簽約戰衣，Donatella Versace就一襲黃色貼身裙，兩人一樣咁搶鏡。四太嘅寶貝仔女超盈同猷亨亦盛裝撐場。</p><p>李華華<br>mailto:LiWaWa@AppleDaily.com</p><p>激戰拍續集，但家輝話唔敢再變筋肉人？<br>到底練定唔練？即睇足本《亂噏24》，專訪張家輝、林超賢！<br> http://bit.ly/appletalk24 </p></body></html>