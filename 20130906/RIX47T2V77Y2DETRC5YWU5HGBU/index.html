<html><header><meta charset="utf-8"><title>專題：中環邊走邊唱　iBand及時行樂</title></header><body><h1>專題：中環邊走邊唱　iBand及時行樂</h1><p>世人依賴智能手機，已到了瘋狂地步，除了用來玩online game、睇動新聞，原來還可以jam歌夾band。近年世界各地流行用樂器應用軟件（apps），模擬各種樂器演奏，凝聚了一股iBand新文化潮流。</p><p>三個本地薑有傳統樂器不用，用iPhone、iPad下載皮鼓、結他和鍵盤apps，帶上手提擴音器，走到中環街頭，一路行，一路jam，與中環人齊歡唱，同奏樂。iPhone 5S快將面世，「樂壇」勢將風起雲湧。<br>記者：李家希　攝影：劉啟文、鄧振權</p><p>網絡時代，討論區人人飾演時事評論員，拍攝碟頭飯也可成為攝影大師，而智能手機則隨時變身放得進口袋的樂器，人人可以做Beyond。近年美國掀起一股用iPhone演奏的潮流，有大學生組成「手機交響樂團」，也有紐約搖滾樂團把iPhone當米高風，並敲彈出鼓聲和結他聲，在地鐵車廂內表演，影片放上網不足一周，已錄得238萬次點擊。<br>馬嘉均現年30歲，是本港一隊樂隊的主音歌手，有樣學樣，利用iPhone在地鐵車廂內表演，片段放上YouTube，一晚殺下18萬次點擊，「我做一個網上節目《周圍唱》，去唔同地方周圍唱，去啲估唔到嘅地方，例如搭𨋢、醫院、沙灘。有次我諗，不如去地鐵車廂唱，嗰晚咁啱我哋每人都有部iPhone，於是喺車廂唱畀人聽，全部人拍晒手掌好開心」。<br>之後他不時邀請志同道合的樂手，組成臨時iBand，今次找來教鼓導師亞謙和鍵盤手TikChi，一起將中環街頭變作舞台，四處jam歌獻技。19歲的亞謙透露，有時乘車其間鼓癮大作，又苦無真鼓可打，便掏出iPad，手指當鼓棍，聊以自娛。<br>廿來歲的鍵盤手TikChi表示：「啲結他佬、bass佬時時話出嚟jam嘢，我唔通搬個琴出嚟咩，𠵱家可以喇，因為我哋一定會帶iPhone或iPad出街，就可以隨時隨地jam歌，我同我媽咪都覺得（iPad）平過一個真嘅鋼琴。」除了蘋果產品，近來Android手機也可下載樂器，連二胡、琵琶、古箏等中樂器也一應俱全；吹笛時不用手指，而是向手機收音位置吹氣。</p><p>途人讚好 管理員驅趕</p><p>一行三人穿梭中環，你用iPad打鼓、彈琴，我用iPhone彈結他，但聽鼓聲鏘鏘、琴音清清、弦音靡靡，一面唱，一邊行，一路jam，不少外國遊客駐足欣賞，更有人用iPhone拍攝他們的英姿。石板街一名牌檔老闆娘也受感染，化身rock友，同唱《海闊天空》，不管年紀相差一大截，只求以樂會友。<br>路人甲乙丙同聲讚好，一名女途人表示：「好聽呀，好意外呀！未見過，第一次見咋，用幾個iPad就可以搞掂一隊樂隊，好特別。」有男途人則說：「好新鮮呀，我好欣賞呀！好simple又好容易攜帶，good idea！」馬嘉均結案陳詞：「喺中環周圍唱，好開心，感覺好新鮮，因為呢度有好多唔同國籍嘅人，但我哋唱廣東話歌佢地都聽得明。」<br>獨樂樂，不如眾樂樂，但一切後果，還請樂手獨自承擔，在香港公眾場所表演每每被驅趕，馬嘉均說：「試過去文化中心，有管理員阻止，其實港鐵都有附例，原來唔可以係嗰度玩音樂，其實有好多地方都係玩唔到。」<br><br>中環特工隊爆料熱線<br>WhatsApp：9131 4511</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>