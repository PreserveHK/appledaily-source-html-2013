<html><header><meta charset="utf-8"><title>中醫收短訊「診症」　$30賣病假紙<br>港鐵站外交收　一晚近百張</title></header><body><h1>中醫收短訊「診症」　$30賣病假紙<br>港鐵站外交收　一晚近百張</h1><p>【本報訊】一名在網上被稱為「神醫」的註冊中醫公然賣病假紙！《蘋果》發現該中醫每晚在大埔墟港鐵站外，向大群「病人」賣病假紙，每張30元。「病人」毋須睇症，只須以電話短訊方式將個人資料和病假日期傳給中醫，晚上取貨，當中不乏馬會兼職電話投注員；有人更趁過年前「攞定病假紙」。律師警告，此行為屬串謀詐騙，雙方隨時要坐監。<br>記者︰陳達浩　周子惇　黎少英</p><p>「神醫」叫陳通，是一名註冊中醫，在大埔一間中藥行掛單，由於他毋須診症就開出病假紙，故被稱為「神醫」，不少網民聲稱曾幫襯。陳通不會在中藥行內賣病假紙，客人要透過熟人取得其手機號碼，下午發短信給他（寫上自己姓名、身份證號碼、請假日期和交收時段），晚上他會將填好資料和病情，及有他簽名和蓋章的病假紙，帶到港鐵站外交貨。</p><p>女子一買七張
</p><p>「佢夜晚7點同9點會出嚟交病假紙畀客仔，每張30蚊，一手交錢，一手交貨」。報料人Tony說。記者依指示於周一（2月4日）下午，將假的個人資料用短訊發給陳通，指定要2月1日一天病假紙，對方沒有回覆；晚上7時，記者到大埔墟港鐵站外時，已陸續有人來等候。<br>未幾，年約60多歲的陳通騎單車到來。一名男子問陳：「如果2月9、10日（即年初一、二）係咪唔寫㗎？」，陳：「係」；另一女子付錢取了7張。排在她後面的男子指陳寫錯身份證號碼，陳邊改邊說︰「唔係日子錯都好啲，ID號碼冇所謂，（公司）唔收貨同我講。」<br>輪到從未睇症的記者說出「假名」，陳遞上病假紙。僅半小時便有16人幫襯，晚上9時亦有五名客人。由於每人買五、六張，估計陳這晚賣出近百張病假紙，賺了近3,000元。記者細看病假紙，發現印章上「香港中醫藥管理委員會」印成「管理會員會」，但陳未就此回應。<br></p><p>買賣均屬詐騙</p><p>記者第二晚再到現場，其中一名男子向陳報上姓名後，用1,000元付款，陳拿出一叠懷疑病假紙說：「20張」。記者表露身份，陳轉身掩面說：「冇嘢講，啲人睇病攞病假紙，有咩事啫！」說罷騎單車離去，而拿了20張懷疑病假紙的男子則在後面追着喊：「未找錢啊！」<br>翌日記者到陳駐診的中藥行，他辯稱：「我會喺電話向客人問症」，又說在港鐵站外替客人「把脈」，「我冇傷害人，又可以幫人，僱主又冇問題」。記者問他會否擔心被除牌，他發惡：「怕咩呀，我攞正牌，醫死人先話釘牌啫。」<br>在兩天現場直擊中，記者先後跟六名來買病假紙的男女傾談，除兩人拒談外，其中四人均是馬會兼職電話投注員。當中年約20多歲的男子說，請病假沒工資，但可避免收警告信，「我𠵱家47蚊一個鐘，都唔想冇咗份兼職」。而一名20多歲女子更直認幫同事做「艇仔」，「有時啲同事叫我幫佢哋攞埋，畀多10蚊、5蚊我」。另一名在沙田馬場上班的男子說，每次都會要求陳寫兩日假，「開3日要兩張病假紙，要用多30蚊」。<br>大律師陸偉雄表示，買賣病假紙屬串謀詐騙嚴重罪行，根據法例，串謀詐騙罪最高可判入獄14年，他提醒市民切勿以身犯險。</p></body></html>