<html><header><meta charset="utf-8"><title>隔牆有耳：<br>創意爆燈　美領事館拍MV拜年 - 李八方</title></header><body><h1>隔牆有耳：<br>創意爆燈　美領事館拍MV拜年 - 李八方</h1><p>繼英國總領事吳若蘭寫揮春、講廣東話同香港人拜年後，美國駐港總領事館都唔輸得，噚日上載一套動員全個領事館上下拍攝嘅《歡樂年年》MV短片，全程三分半鐘，內容輕鬆好笑，總領事楊甦棣用廣東話同香港人拜年，唔知中聯辦幾時會出稿，狠批兩個領事館蠱惑人心呢？<br>呢套MV動員美國總領事館八大部門幾十人，上至楊甦棣，下至維修部、司機、餐廳職員、連聽落都好神秘嘅經濟及政治部職員，全部參與拍攝，個個部門將寫上「福」字嘅巨型利是封傳來傳去，又安排貪吃朱古力嘅Q版蛇公仔拜訪總領事館，走遍各大部門。<br>楊甦棣喺片末登場，祝港人新年大吉大利，萬事如意。英美兩個領事館喺港人抗拒大陸化、懷緬殖民地時光之際，破天荒炮製咁有創意嘅新年賀辭，拉近同港人距離，係咪有意同中聯辦揭開「軟銷」工程戰幔呢？<br><br>美國領事館MV（足本）↓↓↓<br> http://www.youtube.com/watch?feature=player_embedded&amp;v=HgkQFMjgk3o </p></body></html>