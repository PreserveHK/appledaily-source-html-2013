<html><header><meta charset="utf-8"><title>八方人物--Tree根笑看惡搞：<br>我勇猛時你唔在場<br></title></header><body><h1>八方人物--Tree根笑看惡搞：<br>我勇猛時你唔在場<br></h1><p>別人笑我太瘋癲，我笑他人看不穿。人稱Tree根的鍾樹根，卻看得穿他人緣何為他一笑：「可能好多網民重視我，覺得我個人有潛力，知道呢個人不可小覷，所以諗住，睇吓點樣可以阻礙、妨礙我。」Tree根如此解讀針對他的惡搞。從政者的確要帶點阿Q精神。</p><p>91年起當選東區區議員的鍾樹根，直至去年循港島區直選晉身立法會才被網民「like爆」，有關其卡片上的英文錯字，以及在facebook錯寫「焚書坑孺」等惡搞圖層出不同，「你哋鍾意笑料，梗係記錄呢啲，冇乜嘢吖……新聞自由嚟㗎嘛，冇問題呀。」<br>鍾樹根對這些惡搞，似乎看得相當開。甫晉身立法會即鬧笑話，是大打擊嗎？「唔會喎，我只覺得佢哋搵唔到我其他弱點，所以搵啲咁無聊嘅嘢出嚟啫……查實都係好minor嘅mistake啫，冇乜出錯吖，我發現同事甚至媒體都會寫錯字啦」，說完還不忘加一句：「將啲minor嘢重複講，係對我嘅提醒，多謝傳媒對我嘅厚愛。」<br>口說不介意，鍾樹根心裏還是有些失望──至少他認為，市民看不到他被惡搞外的威猛相。他如數家珍地說曾在不同會議發火，與長毛及張超雄等開戰，可惜「你哋未捕捉到我另一面，我表現勇猛嗰時，你哋又唔在場。」<br>有言「唔怕生壞命，最怕改壞名」，樹根一名則輕易俘虜不少東區居民歡心，「啲（東區）漁民覺得樹根好親切，我發覺每個灣頭都有好多人叫樹根㗎，有人話我老竇又叫，阿哥又叫，老公又叫，同人距離拉近好多。」</p><p>差點成為劉江華二號</p><p>年輕時，樹根卻對樹根避之則吉。鍾爸爸當年怕這個貧困家庭下排第十三的孻仔養不大，特別改名樹根，粗生粗養，「我以前讀書，唔鍾意呢個名㗎，成日俾人笑，覺得好老套，所以中學時改咗英文名（Christopher），出嚟做嘢都係用英文名。」<br>不知是巧合抑或天意，樹根這個名，套在這個「區佬」身上份外貼切，奠定歷屆區選幾乎不敗之身，除卻31歲的一場敗仗。<br>1988年，鍾樹根首度披甲上陣，在柴灣北挑戰時為反對派的革新會猛將貝納祺，敗選結果當然不意外，參選細節卻耐人尋味，「我當時搵過呂大樂（欲加入匯點），佢問我砌邊個，我話砌貝納祺，可能佢覺得我砌唔到貝納祺，所以唔受我玩。當時冇所謂嘅政治理念，基本個個都左傾，李柱銘、楊森都親中，學聯都係啦。」<br>匯點其後與港同盟合併，只差一點點，鍾樹根可能是第二個劉江華；93年加入民建聯，事前深思熟慮，「民建聯92年創建時已有人叫我加入，我想觀察吓，一年後發現啲老友、好似王國興都入晒去，我見運作ok，咪決定加入。」</p><p>名字草根  生活中產</p><p>人到55歲才「升呢」，鍾樹根說沒所謂，最重要有服務機會。入會後最不慣是用上太多時間「拉布」，另一大發現則是長毛原來不外如是：「我以為佢真係好威猛，點知都係鬧嚟鬧去嗰三幅被，𠵱家會由得佢自己鬧，佢都唔係我對手啦，同佢爭論、影低咗我，冇謂啦。」<br>別看樹根好草根，他的生活其實好中產，經常購買貴價攝影器材。本地劇集非他那杯茶，較愛看國家地理頻道或Discovery Channel，「簡單啲嘛，睇啲海豚走嚟走去，睇一半又得，睇成集又得，relax吓又吸收到知識。」<br>他看的書，種類繁多，甚至挑戰自我看《易經》，「但係睇極都睇唔明，唔明就問我老婆，我老婆教書，喺中學教中文，梗係問佢啦。」<br>28歲女兒則是英文教師，「（有冇笑你錯英文？）佢會笑埋一份，但我唔係錯英文噃，係cut and paste錯啫。」<br>唱歌，則不要預他一份，連他也自嘲「唱歌走音，連咪嘴都錯」，「成個東區都知我唱得好差㗎啦，民建聯籌款晚會要新丁唱歌，我咪濫竽充數囉。」<br></p><p>唔會靠搞旅行搵選票</p><p>「我爭取支持，唔係靠唱歌㗎喎。」同樣，他說非依靠蛇齋餅糭搶位，「我真係搞好少，但年尾派花、月餅，我都有做，旅行真係十幾年冇搞。」<br>不搞旅行原來是為免得不償失。「搞旅行其實好蠢，參加嘅人實會話你：有冇搞錯呀，部車咁硬㗎，啲位唔好坐，冇冷氣，連個位都會爭一輪，我都費時理佢哋，搞嚟做乜？<br>如果諗住搵選票，永遠搵唔到，反正街坊邊到有着數都會去，呢個係人之常情。」<br>記者 許偉賢</p></body></html>