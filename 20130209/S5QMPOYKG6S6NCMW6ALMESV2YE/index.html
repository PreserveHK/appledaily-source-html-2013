<html><header><meta charset="utf-8"><title>人物故事：太極黃錦康　應市即買</title></header><body><h1>人物故事：太極黃錦康　應市即買</h1><p>當黃錦康仍任美聯副主席，就已在首批開售時拍板購入油麻地御金．國峯相連單位，最近入伙，記者於是找黃錦康幫手驗樓，但很快就發現「捉蟲」──信置固然不會待慢這位老朋友，還因為知道有傳媒到訪，執得滴水不漏，「佢哋執好先交樓，我係零執漏。如果有缺點，我唔會唔講嘅，哈哈！」太極黃的功夫，越來越耍家。<br>記者：葉淑貞<br>攝影：程志遠</p><p>黃錦康穿着黑底紅花的棉襖，神情輕快地帶着記者參觀平台、會所，「我在菲律賓起屋，所有平台、花園、壁畫，我通通照抄這裏的花款，影張相傳去大陸造，再寄到菲律賓裝嵌。」擺明做copycat，曲線大讚信置的度假會所設計超水準。</p><p>趁政府出招入市</p><p>「入市時（2011年12月）政府出招，市場氣氛差，我這兩個相連單位才11,000蚊呎。每呎地價都7,000元，加上起碼3,000幾的建築費，信置賺乜？我仲以為發展商會縮皮，不過又冇啵，樣樣都係豪宅標準，喜出望外呀！」由牆身、窗框、龍頭、抽濕機等所有裝置，黃錦康都大讚特讚。<br>「唔好以為我買樓有優惠，開售當日，我大清早到售樓處排隊，冇折㗎！」他揀的是低層園景約790方呎兩房戶，兩伙共約1,600方呎，屬價單中的平價選擇，「好多人以為高層先至好，尤其內地買家，結果咪望樓囉！」他說事前要仔細閱讀規劃圖，預計哪些座向景觀會有變數，一早鎖定低層園景又平又穩陣，「當時好擔心排我前面的上海佬識揀，好彩佢唔識。其實好多經紀都唔識，哈哈！」</p><p>【直擊驗收御金．國峯】</p><p>【牆身滑溜】好平滑，裝修師傅話唔使再油。</p><p>【靜音靠靚框】隔音除咗玻璃，框架的質料其實更加重要。這些框架很堅實，師傅說淨買露台門框都要20,000幾蚊！</p><p>【廚房試水】<br>水龍頭都係靚嘢，仲有電視機，工人最開心。</p><p>【靚牌子電器】<br>家電都係大牌子，真係豪宅級。</p><p>【罕有抽濕機】<br>一般來講，只有南區、海邊豪宅才會在走廊設抽濕機，呢個只係800方呎單位，竟然會有！</p><p>【沖涼睇電視】<br>本身都想在浴室安裝電視，𠵱家慳番。</p><p>鍾情菲律賓  建萬呎行宮</p><p>在金錢世界打滾，壓力沉重，黃錦康過往在市區、新界都有個安樂窩，以便假日時有個喘息的地方。去年，他把持有十多年的加州花園沽出，「因為元朗開始似市區。」除了搬到油麻地，更在剛開通國際航班的菲律賓中部Iloilo，買入5公頃地皮建造萬呎行宮。<br>「我曾經有位基金界朋友，在英國買了間古堡！從事這個行業的，個人投資都是樓股先行，真正賺錢的是股，但一定要有點房產，即使經濟變壞，一無所有，都仲有個靚竇。這行壓力大，個個都想擁有世外桃源，我嗰個就在菲律賓。」他的首選本來是深圳，但地價太貴，加上空氣污染，其實不太適合他吸收日月精華；而現任妻子為菲籍，興建地點毗鄰其家鄉，「佢係村長個女！」他笑說。</p><p>先親身了解後投資</p><p>建屋預算是七位數字的美金，取名TC Garden（太極山莊），「那裏令我想起三、四十年前的淺水灣，日間藍天白雲，夜間滿天繁星，可惜香港光污染嚴重，我們早就忘記了。」<br>可是，我們忘不了人質事件，09年集體屠殺政客和記者的血腥風暴，更是想想都發毛，不過太極黃自有睇法：「點解基金經理曉得在全世界趁低吸納？因為他們會親身到處飛，而不是單睇新聞。菲律賓有些地區真的去不得，但亦有很多適合居住和投資的地方。」都係嗰句：「先了解，後投資。」</p><p>【小檔案】<br>財金資歷  更勝地產</p><p>黃錦康84年大學畢業後，過了三年財經記者生涯，後赴英深造，回港轉戰金融業，在財金界的資歷遠比地產深厚，「我做咗美聯幾年咋（08至12年），但因為比較高調，搞到一般人都以為我唔做地產轉做股壇，其實呢個先係老本行。」現為股壇紅綠燈顧問有限公司董事長，並致力宣揚太極，暱稱「太極黃」，招式「應肚即飛」於去年倫敦奧運期間頻現公仔箱黃金廣告時段，人氣不遜劉翔。<br>在訪問中不時發出響亮笑聲的太極黃，開心人亦有傷心處，妻兒先後於1999年及2012年因癌病逝世，記者故意不問，但他主動提起。買御金．國峯時，愛兒德仔尚未離開，「本來諗住預一間畀阿仔住。」興建中的夢幻樂園TC Garden，TC除了指太極（Tai Chi），亦意指德仔（Tak Chai）。見盡繁華之後，唯有他，莫失莫忘。</p><p>新game出爐 ～ 快啲試下自己有無辦法上車啦！<br>【「樓」年運程小測試】<br> http://www.tomonews.net/game/hkhousingpolicy/ <br></p></body></html>