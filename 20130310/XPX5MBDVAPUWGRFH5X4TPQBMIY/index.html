<html><header><meta charset="utf-8"><title>周日人物：碌盡信用卡優惠<br>慳家老闆黃浩</title></header><body><h1>周日人物：碌盡信用卡優惠<br>慳家老闆黃浩</h1><p>娶得港姐徐淑敏為妻而令大眾認識的黃浩（Kenny），早前因連串與藝人的是是非非，成為娛樂頭條。不過，離開傳媒的閃光燈，黃浩在現實生活中，卻是精於打算盤的老手。在征戰商場多年後，他總結出一套成本效益最大化法則，每項使費必定計過數，但保持到同等生活質素的享受。<br>記者：李芳芳</p><p>生意足迹處處，自稱有實力及與富豪後代為友的黃浩，其實毋須為節儉一分一毫費神。不過樂此不疲的他接受訪問時表示，試過晚晚揮霍使過萬元食飯，但做每件事都計過數，一個月可以慳到30萬，自己不想再使冤枉錢。他從好友新鴻基地產（016）創辦人郭得勝外孫黃纘嘉身上獲得啟發，「受阿爺阿嫲教落慳儉，佢係好有錢，但都坐經濟艙，連喺高級餐廳飲68蚊一罐可樂都覺得唔應該。」</p><p>高峯期擁51張信用卡</p><p>父母自小已經熏陶和灌輸財技，黃浩說，父親教導他一定要同銀行做好朋友，閒時可向銀行申請信用卡和借小額貸款，才能有紀錄建立信用。他曾開立超過10個銀行戶口，「一來要試，睇下邊個對我好，表現積極就揀佢；二來係分散投資。」</p><p>他最擅長是碌卡享盡商戶優惠，最高峯在07年同時擁有51張卡。他即場展示常用信用卡，「見到有新優惠就會申請，又幫老婆開附屬卡，通常冇優惠就cut，至今剩落26張。」<br>如何管理如此大量信用卡？他坦言，最開始都會用張A4紙列出每張卡的截數日和碌卡最賺積分日，「例如1號係找數日，我就一定喺呢日之後先用呢張卡，可以最大化享有免找數嘅日數。咁喺星期六日就會碌富邦卡，有雙倍積分，食飯就一定用星展有三倍分，平日買嘢用美國運通，特別係買保養性嘅產品，有退貨保證同保養期延長；揸車畀錢一定用大新Autotoll卡……用到優惠上限就換另一張找數。後來用慣咗就自然記得，自細對數字都好敏感。」<br>原來使用信用卡積分都有技巧，黃浩指出，一定不會要現金回贈或兌換禮券，而最抵的兌換方式是購買一張經濟艙機票後，再用積分升級至商務艙。如換購澳洲來回機票，3.5萬積分可以當2萬元使用，等於近5%回贈，但市面優惠最多只有1%；而且該段旅程還可儲到飛行里數及航班程數，便能維持馬可孛羅鑽石會籍，很多時有助升級至頭等艙。<br>除了經常做「空中飛人」傾生意，他入住海外酒店都用盡會籍優惠。「同一集團酒店每年累積入住25次或50晚，就可以維持鑽石會籍，可以升級三至四級嘅房。咁我玩搬酒店儲夠不同集團嘅次數，四晚住四間酒店，咁住最頂級嘅房每晚要兩萬蚊，我只係需要8,000蚊，仲有好多嘢送。」</p><p>食飯自備酒　只畀開瓶費</p><p>同樣的妙法，黃浩還應用於商場消費，必定蓋印享受免費泊車，起初太太都不能理解，但他說：「呢啲係我應得嘅，既然有得慳番90蚊，等於5%回贈，點解唔攞？」他食飯聚會通常光顧可減免開瓶費的餐廳，「我一定會自備支酒，就算計埋開瓶費，都仲平過喺嗰度開酒一大截。又好少會叫貴價海鮮，我識好多供應商，攞返嚟煮，只需要出五分一價錢就食到。」</p></body></html>