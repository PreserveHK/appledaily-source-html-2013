<html><header><meta charset="utf-8"><title>古惑仔開騷　浩南變體操王子</title></header><body><h1>古惑仔開騷　浩南變體操王子</h1><p>不少人的集體回憶《古惑仔》系列電影，主角「陳浩南」鄭伊健、「山雞」陳小春、「大天二」謝天華、「大頭仔」錢嘉樂及「包皮」林曉峰一連四場「歲月友情演唱會」前晚在紅館開鑼。五子首次一同開騷，各人施展渾身解數瞓身演出，浩南與舞蹈員玩人肉體操，被對手揈來揈去，儼如體操王子。五位古惑仔的老婆蒙嘉慧、應采兒、Tina、湯盈盈及康子妮親身打氣，五子大唱情歌送給另一半，搞到古惑嫂個個冧到痹。<br><br>採訪：胡比<br><br>攝影：葉君海</p><p>浩南抱女盤旋</p><p>鄭伊健、陳小春、謝天華、錢嘉樂及林曉峰甫開騷，拿着酒樽、銀紙及啤牌以歌舞劇形式出場，他們唱出《戰無不勝》、《我話事》等一連串《古惑仔》電影經典快歌，歌舞劇內容講伊健等人受襲反抗，又打又跳重演當年不少《古惑仔》電影場面，他們更在台上食雪茄搞到煙霧瀰漫，最後女主角情歸伊健，兩人更大跳貼身舞。<br>可惜好景不常，之後劇情講「陳浩南」伊健等人被人尋仇，伊健更被人從後用木箱襲擊，結果木箱應聲粉碎，觀眾看到目瞪口呆。另外，伊健除了又唱又演之外，更破天荒跳舞，當中做出一些如體操雙腳盤旋等高難度動作，果然很賣力。<br>中段時五子未有戴安全帶，坐巨型燈牌升高兩米合唱新歌《消失的光陰》，當降落台面時伊健跣腳，幸有驚無險。年初在日本完婚的伊健唱出《全城效應》時，前奏中不斷唱出蒙嘉慧的英文名「YoYo」，令YoYo笑到見牙唔見眼。</p><p>山雞勁冧老婆</p><p>7月榮升老竇的「山雞」陳小春在台上唱《相依為命》，其他兄弟即附和唱出「丁丁」（應采兒暱稱），台下戴上米妮老鼠耳仔的應采兒一副冧爆樣，還向小春送飛吻，小春再說：「I Love You！」全場起哄。小春獨唱部份唱出多首慘情歌如《取消資格》、《沒那種命》及《犯賤》等，不少觀眾和唱。尾聲小春唱完《神啊！救救我吧》，眾兄弟笑問是否因老婆而唱，他即一口否認並賴兄弟：「呢首歌你哋揀喎！」</p><p>大天二失業玩火</p><p>古惑仔五子中，以「大天二」謝天華的舞技算數一數二，他和一眾火紅女舞蹈員大跳拉丁舞，又拿着士的跳，再加上舞台有噴火效果，可謂熱上加熱。天華唱出一曲《你的我》，其他四位兄弟亦和音為他唱出「Love Tina」。約滿無綫的天華笑稱，今次跟其他四子開騷因自己失業，四子即問他是否跳槽到王維基的港視，錢嘉樂聞言笑說：「佢想去政總多啲。」天華即回應：「今日唔講呢啲。」林曉峰不執輸謂：「我都失業呀，我同無綫一年簽六個騷，已經做完啦！」</p><p>包皮紋身打鼓</p><p>「包皮」林曉峰穿上假紋身衫表演打鼓，似模似樣，老婆康子妮任和音，他望向老婆唱《撲火》，四位兄弟又唱康子妮的英文名Lily。尾聲林曉峰獨唱《海闊天空》，不過有觀眾昨日彈他唱衰此歌，又批評他搞很多小動作搶鏡。</p><p>大頭仔拳頭彈琴</p><p>「大頭仔」錢嘉樂聽完四位兄弟唱歌冧老婆，他笑說：「你哋又話我喺呢部份唔使唱歌我先上嚟。」但其實他早有準備，以鋼琴自彈自唱《同一秒》送給湯盈盈，他說：「呢首歌對我嚟講好有意義，因為喺我結婚嗰日，好朋友唱畀我聽。我都練咗好幾個月，希望今晚唱嚟送畀我嘅另一半。」林曉峰笑他用拳頭彈琴。錢嘉樂只顧擺出chok樣唱歌，連一向chok爆的天華也望塵莫及。尾聲嘉樂唱《與我常在》指住盈盈，令她冧爆。</p><p>「歲月友情演唱會」曲目：</p><p>1.《古古惑惑》五子合唱<br>2.《興波作浪》<br>3. 《我話事》<br>4.《亂世巨星》<br>5.《一起飛》<br>6.《戰無不勝》<br>7.《取消資格》+《不歡而散》陳小春<br>8.《沒那種命》<br>9.《犯賤》<br>10.《全城效應》鄭伊健<br>11.《你的我》謝天華<br>12.《相依為命》陳小春<br>13.《撲火》林曉峰<br>14.《同一秒》錢嘉樂<br>15.《疑幻人生》謝天華<br>16.《獨行》<br>17.《黑白變奏》<br>18.《發現》鄭伊健<br>19.《天煞孤星》<br>20.《甘心替代你》<br>21.《獻世》陳小春<br>22.《熱血燃燒》五子合唱<br>23.《友情歲月》<br>24.《消失的光陰》<br>25.《感激我遇見》鄭伊健<br>26.《神啊！救救我吧》陳小春<br>27.《聽海》謝天華<br>28.《一句到尾》陳小春<br>29.《與我常在》錢嘉樂<br>30.《海闊天空》林曉峰<br>31.《極速》鄭伊健<br>32.《刀光劍影》五子合唱<br>33.《友情歲月》</p><p>足本收睇《亂噏24》x楊千嬅；緊接落嚟 Miriam繼續同你談談情,吹吹水！<br>周一至周五《亂噏24》約定你： http://bit.ly/appletalk24  </p></body></html>