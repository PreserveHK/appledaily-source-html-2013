<html><header><meta charset="utf-8"><title>發福鄧一君俾5歲女嗲暈</title></header><body><h1>發福鄧一君俾5歲女嗲暈</h1><p>【金鐘】有人話囡囡係爸爸前世嘅情人，呢句說話用喺本月底就37歲嘅香蕉仔鄧一君身上，可謂最貼切不過。憑電影《記得…香蕉成熟時》成名之後，俾人叫做香蕉仔嘅鄧一君，自從05年退出娛樂圈之後，喺保險業發展得好好，而且佢嘅體重亦隨住業績上升，由當年嘅童星變成今時今日嘅肥腩中年。鄧一君06年結婚，囡囡頌情（Kristen）今年都5歲。</p><p>囡囡𠱁𠱁轉</p><p>鄧一君日前趁住唔使開工，一家三口去咗金鐘太古廣場行街。囡囡全程要黐實老竇嗲佢，一君亦一副有女萬事足模樣，行咗大概半個鐘，媽咪行開咗去買少少日用品，一君就帶住囡囡去咗附近嘅座位坐低，順便攞部手機出嚟回短訊，囡囡Kristen就圍住爹哋𠱁𠱁轉，仲喺附近跑嚟跑去非常活潑。<br>等咗10分鐘，鄧一君太太返嚟會合兩父女，一家三口繼續window shopping，之後當太太帶囡囡去廁所嘅時候，一君極速入咗間運動品店，睇咗唔夠10分鐘就買咗對波鞋。再行多10多分鐘，佢哋搵咗個地方坐低，囡囡已經急不及待攞咗張畫紙出嚟畫畫。<br>採訪、攝影：朱志聰</p><p><br>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24 </p></body></html>