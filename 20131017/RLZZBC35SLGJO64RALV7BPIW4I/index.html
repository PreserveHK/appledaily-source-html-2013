<html><header><meta charset="utf-8"><title>輸俾賓佬 - 陳也</title></header><body><h1>輸俾賓佬 - 陳也</h1><p>限制賓賓來港，稍為富貴，家有靚車六七輛，自住三層獨立屋，養狗養花洗車，開門七件事靠晒家傭主理。他們反對限制輸入賓賓，可以理解。難道叫這些闊佬富婆和他們的闊三代用鐘點，請培訓局的家務助理執屋，自己開住平治，接載念九龍塘幼稚園的金叵羅？阿太做埋賓佬，還有時間按摩行街high tea？阿太冇時間裝扮，老公去搵小三，點算。<br>中產師奶，雖然住將軍澳七百零呎豪宅，同樣無賓不行。雖然很多個案已經被博炒的阿賓大整蠱，被迫請印傭。但屋苑師奶，仍然prefer賤價請到個馬尼拉大學生，幫手教兩隻小學雞做功課。在十大屋苑，賓賓一直搶手過印傭很多。<br>香港人從小學雞到大學宅男，由外傭湊大者自理能力已經三世化，難接受轉型。內地阿姨本來有接棒機會，但北區幼稚園的排隊陣嚇窒本地家庭。中港失和，賓佬總統睇死香港十八區除了天水圍之外，區區都要倚重賓傭服務。呢鋪，「賓治」大平反，貌極低智的三世，原來醒過奸狼。</p></body></html>