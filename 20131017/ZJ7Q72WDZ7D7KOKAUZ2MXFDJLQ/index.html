<html><header><meta charset="utf-8"><title>中環在線：銀公訪京團轉眼17載任總愛將話當年 - 李華華</title></header><body><h1>中環在線：銀公訪京團轉眼17載<br>任總愛將話當年 - 李華華</h1><p>秋高氣爽，唔單止啱食大閘蟹，亦係銀行公會每年一度訪京滬嘅時候。合指一算，由金管局總裁率領嘅銀公訪京團，由1996年開始，至今有17年歷史，初期因為1997、1998年廣信國投倒閉、粵企巨債等軒然大波而備受注目。</p><p>戴相龍周小川夠開明</p><p>金管局前總裁任志剛愛將陳民傑（Thomas），噚日喺網誌撰文，以「一葉落知天下秋」起首，憶訪京團韻事，當中唔少掌故，勾起華華好多回憶，忍唔住撥個輪同呢位金管局前大公關話當年。<br>憶銀公訪京團，等於回顧中港金融大事日誌，好似2003年底，任總同周小川分別代表金管局同人行簽訂人民幣協議，就果實豐盈啦，，時任財爺嘅唐唐仲有親身見證。<br>如Thomas所言，訪京行程，風塵僕僕，A隊係賓架，B隊係隨團記者，因訊息萬變，兩隊要合拍機動。好似2005年，已故副總理黃菊，因會面時間突變，大夥兒要乘夜機從滬赴京，結果經記者提議，才臨時喺上海市政府附近搵到酒店完成訪問，大隊抵京時已是凌晨12點。<br>昔日記者會隨團抵達人行、銀監、中證監、外管局，唔係喺酒店等財金官員同一眾賓架回應。人行前行長戴相龍同現任行長周小川，作風開明，好多次邀請埋記者入內photo call，有次記者影完相再伺機提問，竟然得到戴行長珍貴回應。華華有次喺外管局門外，更有幸同送別任總嘅郭樹清（時任局長）傾咗十幾分鐘㖭。<br>當年人人關心粵企債務問題，前渣打集團（2888）主席戴維思，以銀公主席身份拜會時任副總理朱鎔基，就半開玩笑指自己「頭髮有限」，希望方案「唔好剃銀行頭」（削債）嘅金句，就最為經典。<br><br>李華華<br>mailto:LiWaWa@AppleDaily.com</p><p>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24  </p></body></html>