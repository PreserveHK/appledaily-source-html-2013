<html><header><meta charset="utf-8"><title>電視撈飯：心穎人氣升多劇拍玩制服誘惑</title></header><body><h1>電視撈飯：<br>心穎人氣升多劇拍玩制服誘惑</h1><p>上屆香港小姐亞軍黃心穎去完印尼選世界小姐返嚟，除咗即刻做番無綫節目《學是學非》主持外，仲開始拍埋劇㖭，心穎BB雙線發展，開心死佢啲粉絲啦！</p><p>奉旨黐實Bosco</p><p>心穎BB日前客串無綫新劇《點金勝手》，劇中佢飾演黃宗澤（Bosco）個死鬼老婆，心穎BB話：「今次係做Bosco第一任老婆，好快會死，啲戲都係講我哋嘅過去，仲講Bosco最愛係我，影響佢好深。」首次拍劇，心穎BB話好緊張，尤其係同Bosco拍談情戲：「嗰晚最後拍呢場戲，好緊張，本身同佢又唔係太熟，仲要講到佢好愛我，我又怕拍得唔好會阻住大家收工。」</p><p>除咗客串，心穎BB出年1月真係入劇，將會拍同懲教署合作嘅《再戰明天》，日前佢着晒制服同趙希洛、高鈞賢、王梓軒等喺赤柱嘅懲教署學院拍咗節目巡禮，心穎BB話：「劇中會做男主角個妹，一個斯文乖巧嘅妹妹，唔理阿哥反對去考懲教助理，好期待拍真正嘅第一套劇。」將會玩制服誘惑嘅心穎BB笑言：「角色要操都唔怕辛苦，只係怕冇得做箒！」佢仲好開心做完綜藝節目又可以拍劇，畀觀眾睇到佢唔同方面，又學到好多嘢，佢覺得按部就班最好，如果有時間，仲想返訓練班學多啲。<br>版主：陳基征</p><p><br>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24 </p></body></html>