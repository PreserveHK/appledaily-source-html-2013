<html><header><meta charset="utf-8"><title>異動空間：太航前景有睇頭 - 魏力</title></header><body><h1>異動空間：太航前景有睇頭 - 魏力</h1><p>美債上限問題逼在眉睫，但港股顯然未驚過，堅守於二萬三樓上，反映投資者認為兩黨都只係「耍花槍」，最後一定會傾掂數，冇有怕繼續炒。不過，經驗所得，即使最後有驚無險，國債上限獲調高，聯邦政府重開，但現在股市正反映這個預期。屆時預期實現，個市隨時會掉頭向下；反之，如果有乜冬瓜豆腐，港股有權借勢大跌。<br>A股再失守2200關，走勢明顯轉弱，如中美唔掂港股難有運行。除個別消息股熱炒外，買貨值博率正下降，宜增持現金等機會。<br>睇返恒指圖，已連出四枝陰燭，似在凝聚頂部派貨，加上22500點附近牛證街貨多，大戶向下殺牛的誘因不低，波幅指數昨亦向上抽升半成，預示後市波幅將擴大，種種迹象均不利港股表現。<br>目前市況宜打防守波，盡量保本，即使戰意旺盛，亦只宜針對強勢股小注出擊，航運股中，以太平洋航運（2343）最有睇頭。公司日前發出通告，表示為提高公司價值，公司正評估是否有第三方有興趣收購其拖船業務。<br>券商報告多認為，賣走拖船業務有利太航集中資源，主攻最擅長的乾散貨業務。此外，出售料可套現約2億美元，為擴大乾散貨船隊作好準備，配合運費見底回升，盈利前景轉佳。戰友可待突破5.46元高位小注追入，短線博見6蚊水平，跌穿5.15元止蝕。<br><br>魏力<br> http://www.facebook.com/2012jason </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>