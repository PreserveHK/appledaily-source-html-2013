<html><header><meta charset="utf-8"><title>節省能源 - 左丁山</title></header><body><h1>節省能源 - 左丁山</h1><p>呢日左丁山收到邀請電郵，到尖東富豪酒店美村日本料理試嚐日本德島美食，德島究竟地在何方，根本毫無印象，請教日本粉絲小G，佢立即話：「在四國呀，由大阪坐子彈火車去，好快就到。」哦，佢自己都未去過，日本咁多地方，要再放幾年大假先至輪到去德島一遊喎。<br>嗰日事忙，中午到霞飛會館午飯，晚上基金L在禮頓道海都（未去過）做東，下午要過尖沙咀？辛苦啲喎，何況金牌編劇家師妹T在午飯後仲約好訪問？<br>正在叫秘書回答No之際，收到Q大姐短訊，話佢嘅良人當日會在美村示範用德島食材炮製粵菜，請左丁山去試食。嘩，咁又唔同，連忙叫秘書改say yes，事關Q大姐嘅良人Adam係業餘星級名廚，在朋友圈子中，係最著名之住家男人，在家打理家務之餘，晚晚煑靚餸俾Q大姐食，久而久之，練成一身好廚藝，時常受城中名店邀請作廚藝表演，另成一家。左丁山自從吃過兩三次之後，就成為佢嘅粉絲，因此豈能拒絕邀請？<br>於是同金牌編劇T傾傾下就要佢「請辭」，自己一枝箭咁衝落地鐵，直奔尖東，去到富豪酒店，已經滿頭大汗，點知富豪酒店學足日本慳電款，室內氣溫大概在25度以上，入到美村料理，有日本領事、德島名廚、德島旅遊代表，本港飲食副刊版記者、客人等等，數埋夥計，恐怕有六七十人，人多溫度高，於是熱上加熱，件恤衫濕晒，隔籬位女士慢慢變成「濕衣女郎」，嚇到左丁山只敢直望，不敢橫看。美食家鄧達智只穿一件有型無領Ｔ恤箒，行一個圈已經見佢頂唔順，打個眼色就鬆咗人，左丁山見到Adam，對佢講「專誠捧你場，餐枱滿佈食物，邊啲係你嘅傑作？」Adam話：「哎喲，俾人食晒啦，我稍後再煑過！」Adam做了陳皮烤阿波尾雞翼，蟹粉陳醋阿波尾雞件，鳳汁浸鳴門鰻魚，正是中日crossover，聽到左丁山流口水，本想等多十幾分鐘等佢，但等等吓，汗水自額頭滴下，呼吸開始急促，忍唔住咯，只得忍痛走人。富豪酒店聽講有女少主當家，果然識得節省能源，領教了。吃不到德島正嘢，好彩禮頓道Crowne Plaza酒店內之「海都」，令人驚喜，菜式有昔日鍾錦主理嘅影子，有舊時新鴻基海都嘅八九成水準，勝過今日其他海都。呢間酒店係爪哇集團物業，基金L與其中一位高層係香港華仁同學，唔怪得識喺呢度請客。不過聽講左丁山告辭後，張單有意想不到咁貴嘅「下欄」加小費喎。</p></body></html>