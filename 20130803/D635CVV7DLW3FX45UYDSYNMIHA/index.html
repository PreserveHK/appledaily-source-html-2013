<html><header><meta charset="utf-8"><title>消失的街頭文化2：街頭霸王　戀戰平民歌廳</title></header><body><h1>消失的街頭文化2：街頭霸王　戀戰平民歌廳</h1><p>講起街頭賣唱賣藝，必然想起大笪地。<br><br>昔日的大笪地，又稱平民夜總會，係貧苦大眾的娛樂場，食完飯悶悶地，走一轉，聽歌睇雜技裁縫剝牙睇醫生統統搞定，正宗舒筋活絡。其實02及04年，政府為振興經濟，在上環重辦大笪地，但兩次均爛尾收場。<br><br>真的是時代淘汰？<br><br>由廟街街頭唱到上樓的樹哥：「老實講，這樣的地方，一定要找人過去唱嘢，唱旺個場才行。沒人唱，開一會都沒用的。唱嘢才圍得了人流的。好似𠵱家西洋菜街，幾旺！」<br>記者：陳慧敏　攝影：陳盛辰、陳慧敏<br>部份相片由長春社文化古蹟資源中心及受訪者提供</p><p>老了　便沒有消費能力</p><p>你有多久沒去廟街聽歌了？或者問，你有去過廟街，聽那班老藝人的歌嗎？是唔啱聽？覺得不入流？<br>但他們曾撐起了昔日香港平民的快樂時光。<br>1959年，不願上鏡的碧君姐14歲開始在上環大笪地唱粵曲，即現在港澳碼頭的位置。當年夜船、嘩啦嘩啦來來往往，人潮極旺。碧君姐跟對手「大煙斗」的樂團都在碼頭邊。圍觀者可有過百？碧君：「點止呀？百來人好少咋！那時候北風幾凍呀！又無咪，只能清唱，圍觀者把我們重重圍着，就暖和了，聲音也不會散開。仲逼到晚晚都會跌個人落海！特別是天冷時候，睇住佢好似濕水雞咁撈返上來，哈哈哈！」一晚一隻濕水雞，是街頭唱戲巔𥧌期的明證。後來碼頭改建，她搬到銅鑼灣避風塘，又輾轉去到榕樹頭，遇上在廟街轉角唱戲的樹哥，經歷第二次巔𥧌期。<br>樹哥：「我81年開始在廟街唱戲，那時人潮圍到出馬路，常跟停車場的車爭路。」當年的廟街與上環大笪地，並稱香港平民夜總會。都在海邊，80年代時除了炒蜆炒蟹的海鮮檔外，榕樹頭有講古佬，造西裝就過對面當街度身。總之拿着1蚊而來，豐衣足食聽埋支曲睇埋表演回家，生活雖苦但心情滋潤。<br>樹大自然招風，84、85年左右起近十年，政府規定街頭賣唱者不准用咪，否則警察會抓。當年俗稱「狗王」的警察，一星期幾次來冚檔，每次都抓幾個人回去交差。有一次還給樹哥上孖葉（手扣），樹哥乖乖就範：「你頂撞佢咪仲死，佢落唔到台更迫住拉你啦！但班街坊地保即刻噓佢，話我冇做賊冇打劫唔塔得，佢就惟有放咗我。不過𠵱家生意冷淡，反而沒甚麼規管了。」<br>後來街頭粵曲也開始式微，他們搬到曲藝社雲集的賢昆大廈，90年代初國內開放，個個返大陸玩；97年色情場所大清洗，歡場女子湧入歌廳變質。轉變間他們的曲藝社由地庫轉戰2樓3樓4樓8樓，人流由「七八層人圍住」，到訪問時加起來也未必夠四十人。樹哥：「歌者退休嘅退休，走的走（離世），大家老了沒消費能力，以前的聽眾只點歌，現在的人上來，愛找我們對唱甚至自己唱，我們就沒法生存了。」</p><p>【動主播召喚 敢你就來】 <br>立即報名：  http://anchor.nextmedia.com  </p></body></html>