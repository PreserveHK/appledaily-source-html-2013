<html><header><meta charset="utf-8"><title>馮仁昭四圍超：君如賀牛一　葉問打孖上 - 馮仁昭</title></header><body><h1>馮仁昭四圍超：君如賀牛一　葉問打孖上 - 馮仁昭</h1><p>噚日係吳君如48歲生日，前晚佢喺中環開party，喺圈中人緣極佳嘅佢，除咗有自己人陳可辛、 細佬吳君祥同女友江美儀捧場，仲有梁朝偉、甄子丹、張家輝、薛凱琪、曾志偉、邱淑貞、沈嘉偉、陳妍希同偉仔舊愛曾華倩等到賀。<br></p><p>舊愛送香檳</p><p>最矚目當然係偉仔同子丹兩位葉問難得同場，佢哋雖然冇即場切磋武藝，但就俾陳國熹拉住影合照，君如舊愛杜德偉（Alex）都有到賀，佢哋仲好大方合照，馮仁昭噚日打畀Alex，佢話同太太送咗支香檳畀君如做禮物，問佢有冇喺party度唱歌助興？Alex話：「冇，成班人食飯贈興，大家廿幾年好朋友，年紀大，見面傾偈箒！」<br>張家輝噚日就話：「搵個藉口聚吓，通常都係有人生日，一年都搞好多次。」佢又話酒量唔好，飲親都要攬住個桶，問佢送乜畀君如？家輝話：「送水晶擺設又冇用，封利是又唔知幾多錢，都係實用禮物為主。」<br>薛凱琪因為拍《百星酒店》同君如friend咗，佢話：「佢好nice，大家都係獅子女，性格有啲似。」佢又話玩得好開心，自己有飲酒但冇醉。<br>撰文：馮仁昭</p><p>五六年拍一部戲？講到嬲嬲哋，肥佬黎教王家衛拍戲！<br>想睇今周足本《亂噏24》？蘋果網站動Live預埋你。<br> http://bit.ly/appletalk24  </p></body></html>