<html><header><meta charset="utf-8"><title>盧淑儀囝囝　百厭小畫家</title></header><body><h1>盧淑儀囝囝　百厭小畫家</h1><p>【淺水灣】被高登仔戲稱做送禮勤嘅李克勤，佢嘅大仔立仁（Ryan）一向都好得意活潑，仲似足港姐媽咪盧淑儀個樣，所以好得人喜愛。唔經唔覺Ryan已經五歲，為咗小朋友讀小學唔好輸喺起跑線上，家長都會同佢哋報好多興趣班，盧淑儀都唔例外。前日4點佢由司機載咗去淺水灣酒店嘅商場，之後行咗去一間畫室睇嚟係接囝囝。</p><p>食薯片冇時停
</p><p>盧淑儀企咗喺門口邊玩手機邊等，應該係未夠時間放學，佢仲不時望入去畫室。大概等咗十分鐘，老師拖住Ryan出嚟，Ryan身上仲圍住條有星星圖案嘅圍巾，避免畫畫時整污糟件衫。</p><p>盧淑儀見到囝囝即刻廿四孝慈母幫佢拎住個畫袋，跳紮紮嘅Ryan已經急不及待除咗塊圍巾，同媽咪講咗幾句後又跳跳吓入返畫室，睇嚟係同同學仔打招呼。入去玩咗一陣，Ryan又彈吓彈吓咁攞住包薯片出嚟，一路行一路食。之後就繼續跳吓彈吓咁同媽咪行返七人車，其間盧淑儀全程笑咪咪望住個仔，充滿慈愛。<br>採訪、攝影：楊浩賢、朱志聰</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>