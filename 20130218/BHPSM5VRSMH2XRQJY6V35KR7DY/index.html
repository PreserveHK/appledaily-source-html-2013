<html><header><meta charset="utf-8"><title>好不主席：大城小販 - 盧先亞</title></header><body><h1>好不主席：大城小販 - 盧先亞</h1><p>新春期間，有晚差點就打破自己一向謝絕消夜的習慣，其時已準備動身往深水埗「掃街」，這是小時候光顧街邊小食車仔檔的行動代號，當時物質條件有限，將省下來的零用錢買嘢食已可以樂上半天。而街邊檔的款式既多，且價廉物「美」，以細路嘅標準，就係香口煎炸，或者重手濃味。其實這些過往不能登大雅之堂的平民小食，今日仍能在那些天價呎租的熟食微舖，又或酒樓的「大特廚」點類別一嚐，惟幾何級跳的價錢和機器量產的風味已是另一回事，至於車仔檔亦早已湮沒在社會的變遷中。</p><p>透過傳媒和友輩傳來的相片而知，這個農曆新年，香港好些地方入夜之後，都聚集不少雜貨攤販和熟食車仔檔，盛況猶如趁墟，亦似台灣夜市。久違的氣氛，就算當晚豐富的年菜仍撐着肚子，還是一心想親歷其境，幫襯幾味。可惜的是，出門之際卻收到消息，執法部門已經「做嘢」，進行掃蕩和拘控，攤檔「走鬼」，我也錯過了那久別的重逢。<br>其實車仔檔也好，小販也好，不但是我成長的一段記憶，也見證了香港的發展歷程。全港第一個小販牌照於1946年由政府簽發，然後一直為普羅大眾提供各類生活所需的商品，及至七十年代初，香港受世界經濟衰退所累，百業蕭條，失業大軍只有轉投小販行列，從業者自是激增。政府為紓緩失業以保社會安定，對小販亦採寬容態度。為有效管理，並於1975將通菜街劃定小販擺賣區，直到今天，女人街而唔係廣東道，先係不少外國旅客熟知的購物熱點。<br></p><p>小販好生意　阻人發達
</p><p>八十年代香港經濟重拾勢頭，我們經歷了最美好的時代，且漸以國際都市自居，惟繁榮進步的表面已容不下那些曾為民生貢獻的小小自營戶。政府除以市容和衞生等種種理由停止發牌，更着意打擊熟食小販，基本上就是趕盡滅絕，如果施予同樣力度，今天的水貨客又點能幸存。當然，我們的官員定會辯稱兩者不能相提並論，而取締熟食小販皆因衞生方面的考慮，我都算食過歐美各大城市唔少嘅街邊檔，尤其係紐約街頭嘅熱狗車，實在叫人回味，但又唔見彭博市長話會影響市容兼食壞人！<br>實情政府最關心（其實係擔心）嘅係小販復燃，市民另有消費選擇，睇怕啲商場業主，即係啲大地產商同領匯（823），點會唔向政府施壓，講到尾，畀小市民搵啖食咪即係阻佢哋發達囉。<br><br>盧先亞</p></body></html>