<html><header><meta charset="utf-8"><title>馬德鐘豪買Hermès袋<br>老婆即用晒命</title></header><body><h1>馬德鐘豪買Hermès袋<br>老婆即用晒命</h1><p>【銅鑼灣→沙田馬場】現年44歲的馬德鐘（馬神）跟老婆張筱蘭結婚20年，過去的他給人風流成性感覺，合作過的花旦都幾乎跟他傳過緋聞，結果搞到屢傳婚變，幸老婆對他始終不離不棄。近年馬神修心養性做好人夫角色，前日初七人日更帶14歲兒子馬在驤去銅鑼灣濕平，豪氣地買了逾7萬元的Hermès手袋冧老婆，馬太昨日急不及待挽着「新寵」現身馬場，兩公婆甜蜜大晒恩愛。</p><p>生得高大靚仔的馬德鐘女人緣不絕，雖然已是人夫，但入行多年緋聞停不了，先後跟郭羨妮和佘詩曼等傳緋聞，年前他在橫店拍劇時更爆出醉擒陳嘉桓事件，兩公婆多次傳出婚變，幸任職港大社工系名譽助理教授的馬太張筱蘭，對老公百分百信任，兩人攜手度過婚變危機，馬太多年來全力支持老公，更曾因心痛老公被冷待，在微博炮轟無綫高層無人性，挺身為老公出頭爭口氣。</p><p>高大囝囝游水奪金</p><p>今年是馬神和老婆結婚20周年紀念，他們的兒子馬在驤也已經14歲，兩人在婚姻路上經歷幾許風雨後，馬神近年修心養性全力做好人夫和爸爸角色。前晚7點半，馬神和囝囝坐保母車現身銅鑼灣利園濕平享受親子樂，但身邊不見馬太，未知是否想製造機會給兩父子進行men's talk。馬在驤跟爸爸一樣生得高大靚仔，雖然只有14歲，但幾乎跟爸爸一樣高，他還是一名游泳健將，上月在香港業餘游泳總會比賽就勇奪金牌，下月將代表學校到吉隆坡比賽。<br>兩父子進入利園後，首站即去Hermès睇衫，馬神先在樓下男裝部快速巡視一圈，但沒有收穫，之後就上樓睇女裝，還集中眼力揀手袋，他似乎對Kelly Bag很有興趣，叫店員拿了一個價值逾7萬的橙色Kelly Bag給他看，馬神和兒子商量一會後，很快已決定心頭好，即時爽快地碌卡付錢，擺明是送給老婆的禮物，前日剛巧是人日，不知是生日禮物還是剛過去的情人節禮物呢？<br>馬神在等待店員包裝手袋時，他又看了帽子和飾物等配件，但就揀不到心水，之後兒子拿着媽咪的戰利品離去，兩父子又去買朱古力，馬神再次豪爽地買了盒價值數百元的朱古力，近年狂賺人仔的他碌卡毫不手軟，兩父子買齊禮物後，就孖住去Cova餐廳食飯。</p><p>「我送咗成個人畀佢」</p><p>收到名貴手袋的馬太當然冧爆，昨日她跟老公拍拖到沙田馬場觀賞賽事，就即時挽着老公送給她的「愛的禮物」現身，滿臉春風，馬神透露昨晚起程去橫店拍劇。問情人節怎樣慶祝？馬神未有透露送名牌袋冧老婆一事，只低調說：「冇特別慶祝，我送咗朱古力畀老婆。」身旁的馬太就甜絲絲說：「我送咗成個人畀佢。」當眾大晒恩愛。<br>馬神表示自細鍾意馬匹，有心願想養馬，他說：「朋友喺法國買咗，我都有飛去睇，要養就要識。」提到歐陽震華入院一事，馬神都戥好友擔心，他說：「知佢識講笑，即係冇事啦！」<br>採訪、攝影：李志明、林嘉慈、陳慧安</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>