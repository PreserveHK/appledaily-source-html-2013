<html><header><meta charset="utf-8"><title>人物故事：<br>蘇老闆：創業更勝磚頭</title></header><body><h1>人物故事：<br>蘇老闆：創業更勝磚頭</h1><p>蘇志威外號「蘇老闆」，為了做生招牌要時刻保持華麗，裇衫袖口都繡着So Boss以茲識別。他喜歡做生意多過買樓，即使九十年代曾經歷敗績，其後事業反彈還是想做生意，沒有打算投資磚頭，雖然一般人買樓的成果都遠勝創業，「做生意有挑戰性、考眼光，買樓就多少要靠運氣，我覺得我冇『樓緣』。」<br>記者：葉淑貞<br>攝影：黎樹雄</p><p>蘇老闆話，「都唔知點解，大大吓就愛上做生意。」他93年在跑馬地創業，開唱片舖算是老本行，當年有眾多一線歌星撐場，但捱了三年後結業，損失慘重的他痛定思痛，「在跑馬地的高貴地段買張CD，跟在旺角舖頭仔貨色根本冇分別。自此，我知道做生意一定要有自己的特色，否則冇得做。」</p><p>把握機會  將名氣變成錢</p><p>97年後除了大環境變差，他的星途也暗淡，慘變成電視劇綠葉，委屈嗎？他只笑說：「唔好講到咁負面啦！」草蜢仔都四字頭，以為幾個大叔在舞台姣跳冇市場？誰料人有三衰六旺，本土意識抬頭之際，草蜢儼如親切的自家人，重新走紅，蘇老闆見機不可失，先後與友人合夥開舞蹈學校iDance及男士禮服店Luxe Tuxedo。</p><p>陪着丈夫接受訪問的劉小慧說得坦白：「藝人乜嘢最值錢？就係名氣，但怎樣把名氣變成錢？所以一定要把握機會，趁有名氣時發展事業。娛樂圈好現實，你冇名氣，即刻可以『收皮』！」</p><p>開設舞蹈學校及禮服店</p><p>他在08年與友人開舞蹈學校，今年開分校，稍後將在西九龍再開第三家分校，由於舞蹈學校需要逾萬方呎空間，租金絕對是生意最大阻力，他不諱言，過半營業額要上繳業主，「如果仲要加租，就弊啦！不過相比之下，禮服店租金壓力更大，因為學校靠熟客，但禮服店要招徠新客，位置一定要旺，所以租金仲貴！」他當然希望租金下調，但又擔心減租的話，即意味經濟下滑，有點矛盾。<br>他沒有甚麼商界偶像，但極討厭製造黑心食物的商人，「我好憎佢哋，點可以害人？有時我會諗，難道有良心就做不成生意嗎？」</p><p>老公搞生意　小慧做軍師</p><p>46歲的蘇志威，與童年好友蔡一智與蔡一傑合組草蜢，85年參加新秀歌唱大賽落敗，但得梅艷芳賞識，成為御用舞伴，逐漸殺出血路。草蜢從無拆夥，但千禧年後一度聲沉影寂，近年草蜢由仔變佬，姣味更濃，跳出新氣象。<br>蘇老闆於97年與「學生情人」劉小慧結婚，99年誕下長女君蕎，07年再追一女靖珺。這是小記第二次跟蘇老闆訪問，兩次都是素顏、拒絕上鏡的小慧陪在身邊，模範夫妻是貨真價實。小慧比蘇老闆還要健談，「97年係最唔開心，睇住個市越來越差，03年已經麻木，反而冇乜嘢。我間中返內地登台，因為內地要求冇咁高，有個動力keep住自己。講真，我幫補得幾多吖？」</p><p>反對搞食肆</p><p>老公搞生意，小慧是軍師，「基本上，佢所有決定都會先問我。」她有時會運用否決權，「佢話搞食肆，我反對！飲食業太困身，做藝人唔可能時刻參與，好容易被人『穿櫃桶』。」</p><p>真正用家　樓市升跌冇相干</p><p>2003年沙士期間，蘇志威是娛樂圈負資產代表之一，他在96年以逾700萬元買入飛鵝山低密度分層豪宅陶樂苑1300方呎單位，在沙士前後大跌一半，同屋苑一個望電纜景的較低質單位，更錄得二百餘萬元的超低價；著名設計師高文安也遭遇滑鐵盧，97年以過千萬元的「摸頂價」入市，裝修得靚靚來收租，04年沽出價僅500多萬元。</p><p>自住16年 　估值倍升</p><p>俱往矣，現時蘇老闆的單位估值要1400萬元，較購入價升一倍。谷底反彈，就如他的銀色旅途。<br>「單位是自住，無論增值還是負資產，冇所謂呀，都是數字遊戲。我住咗16年啦！」百份百用家，全無炒作念頭，即使環境最壞之時，最多有點不開心，但沒擔心過，「身邊咁多人唔開心，自己都唔好過，但純粹買層樓，真係冇相干，始終我買樓不是投資，無論跌到得番100萬、或者升到2000萬，都係咁住。」<br>別看蘇老闆外表「串串貢」，他侍母至孝，首次買樓，就是買給母親大人，「那時剛出道，賺到錢就先買樓畀阿媽住，就係沙田區好細好細嘅單位。」<br>96年計劃與劉小慧結婚，才為自己買樓，陶樂苑也是太座的選擇，「一家住得好滿意，從來冇打算換樓。」<br>未來最大的投資，就是兩名女兒，「我擔子重，投資好小心，搞生意都抱住只許成功不許失敗嘅決心。將來女兒無論在本地還是出國讀書，我都一定供落去。」</p></body></html>