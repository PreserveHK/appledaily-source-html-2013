<html><header><meta charset="utf-8"><title>Old news is so exciting：<br>
關淑怡《春光乍洩》真失蹤<br>
</title></header><body><h1>Old news is so exciting：<br>
關淑怡《春光乍洩》真失蹤<br>
</h1><p>王家衛套《一代宗師》由構思到上畫，跨越兩個世紀，俾網民笑話係《一代失蹤》，但大家知唔知喺王家衛咁多齣電影入面，真真正正「一代失蹤」嘅其實係關淑怡（Shirley）呀！<br>當年王家衛拍《春光乍洩》，成隊crew浩浩蕩蕩拉隊去阿根廷布宜諾斯艾利斯度拍，幾有拉丁情調呀。咁套戲除咗有張國榮同梁朝偉之外，原本仲有Shirley做女主角嘅，佢扮演偉仔嘅另一半，有錫面同擁抱場面㗎。點知套戲97年喺康城參展嗰陣，大導演居然將Shirley嘅鏡頭全部剪晒，因為唔啱feel喎！最搞笑套戲冇女主角，王家衛仲諗住搵偉仔同哥哥角逐康城最佳女主角，因為佢哋係一對「戀人」喎。王家衛係大導演，cut邊個戲份當然話晒事啦，所以Shirley都冇符。雖則係咁，王家衛後嚟推出《春光乍洩》紀念DVD，都收錄咗Shirley被刪剪嘅戲份，算係還佢一個公道啦，而Shirley 喺08年開演唱會，都有將片段重播，攞番個尾彩。世事就係咁蹺，家陣《一代宗師》終於出啦，Shirley亦都浮番上水面啦。<br>佢下月會喺紅館開騷，唔知到時會唔會又播番《春光乍洩》嘅珍貴片段呢？<br>撰文：阿Wow</p></body></html>