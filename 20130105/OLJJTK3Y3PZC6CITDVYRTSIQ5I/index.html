<html><header><meta charset="utf-8"><title>馮仁昭四圍超：霍震霆叫晶剛愉快造人 - 馮仁昭</title></header><body><h1>馮仁昭四圍超：<br>霍震霆叫晶剛愉快造人 - 馮仁昭</h1><p>霍震霆、劉丹、前港姐余少寶噚日喺清水灣出席保良局高球活動，霍震霆榮升霍老爺後，亦變咗開籠雀，佢話抱孫係應有程序，前日先同晶剛食飯：「佢哋話去度蜜月，去邊就唔知，計劃緊，話去玩喎，會返嚟過農曆新年，今年係第一年派利是。」度蜜月順便造人？霍老爺都話希望有好消息：「希望佢哋有愉快旅程啦，不過𠵱家火箭世代，後生人有自己生活方式。」</p><p>金髮女唔係女友</p><p>之前誤傳晶剛婚變，霍老爺話係笑話一則，但估唔到晶剛facebook咁多人follow。霍老爺講講吓，突然煞有介事表示話要澄清，原來係講晶剛婚禮孖住出入嘅金髮女士，唔係女友：「金髮嘅女士係我二仔（啟山）嘅老闆娘，佢係大投資公司嘅創辦人，啟山畢業後去咗紐約捱，佢先生同佢好照顧啟山，所以我請佢哋嚟參加婚禮，佢話好開心大家形容佢係『金髮美女』，嚟緊四月佢個仔結婚，我都會去飲。」<br>劉丹都話自己就嚟飲新抱茶：「新抱茶喺嘴邊，有得飲就飲，等佢哋通知度期。」劉愷威同楊冪甜蜜到頸有咖喱雞，劉丹就話唔介意變埋個孫出嚟抱：「我換尿布好熟手，半夜餵奶都OK㗎。」</p><p>余少寶無厘頭喺場內攬住秦沛喊到收唔聲，問佢乜事？佢就話係舊年嘅事，新年唔想再提，唔知係咪諗起去年底上水間屋俾人爆格，唔見咗520萬，諗起都心傷呢？<br>撰文：馮仁昭<br><br>【齊齊投選2012年娛圈風雲人物】<br>入面粒粒巨星，你想咀佢，定想掟蕉過去？XD<br> http://bit.ly/ent_2012　（電腦版） <br> http://bit.ly/ent_m2012　（手機版） </p></body></html>