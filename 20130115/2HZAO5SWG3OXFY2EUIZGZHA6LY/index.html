<html><header><meta charset="utf-8"><title>金手指：沽Yen起碼沽三年 - 孫柏文</title></header><body><h1>金手指：沽Yen起碼沽三年 - 孫柏文</h1><p>上個禮拜二，孫柏文叫大家一注獨贏沽日圓，仲話因之前嗰日，日圓回升彈一彈到87日圓兌1美元，所以要即刻借Yen來沽。<br>事隔一個禮拜，已經要89日圓兌1美元，咁就200點子，咁快就可以認屎認屁，呵呵。當然，作為fan屎嘅你可能會問，點解今次沽日圓雖有目標價，不過冇有效期？咁我就會話，橫掂我嗰個有十年有效期嘅一注獨贏買白銀建議，喺差不多七年前嘅2006年3月6日畀大家。咁到時，喺2016年3月6日，日圓都會勁弱，弱到148日圓兌1美元，嗰個就係有效期。</p><p>日本政府難減開支</p><p>上周話過今次沽Yen，係因為日本政府已經冇得借錢。日本總體喺呢幾年，人口老化到返工嘅人儲嘅錢少過退休人士使嘅儲蓄，所以淨沽國債。<br>咁你話ponzi scheme只要入嘅錢多過出嘅錢咪得囉？即日政府減開支就冇事。大家記得，日本政府係老人家選出來，對老人家，有兩個政策非常好。<br>一、通縮，因為儲蓄同定額退休金唔使做都升值。第二、就係政府不斷加大開支。大家應該留意到，老人家係唔care是否振興經濟。<br>咁點解成日話振興經濟？因為一講，政府又有藉口增加開支向支持者派錢。所以支出冇得減，又解釋點解日圓呢廿年不斷通縮升值。<br>咁冇得減開支，國債又冇買家，國債債息惟有上升以吸引買家。<br>不過，現實係零息世界，佢還國債嘅利息開支都達稅收嘅四成，當你嘅國債係GDP嘅兩倍半就係咁。利息升，仲唔死？所以日央行將會話為「振興經濟」，進行量化寬鬆，印鈔買國債，去㩒低長息。通縮到時真係唔存在囉，到時Yen仲唔跌？<br>我噚晚已經喺facebook成立「神風沽Yen隊」，大家喺嗰度見。奸爸爹！</p><p>孫柏文<br>獨立股評人<br>本欄逢周二刊出<br> http://facebook.com/shuen </p></body></html>