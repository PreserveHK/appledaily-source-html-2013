<html><header><meta charset="utf-8"><title>中環在線：<br>郭炳聯處男硬跑 - 李華華</title></header><body><h1>中環在線：<br>郭炳聯處男硬跑 - 李華華</h1><p>新鴻基地產（016）郭氏兩兄弟涉嫌貪污案下周五（25號）再提堂，事件有排未完，炳江、炳聯兩兄弟樓照賣，善事繼續做。公益金前日舉行「公益慈善馬拉松」，新地第18年贊助，郭炳聯仲首次落場跑埋一份𠻹。<br>新地同公益金有好多合作，上月先至合辦ICC跑樓梯比賽，呢個月就贊助馬拉松，兩位郭生今次比較投入，同幾百位新地員工同親友一齊跑，由北潭涌郊野公園出發，完成10公里賽事。</p><p>炳江夠耐力</p><p>60歲嘅郭炳江已經跑咗幾年，睇佢跑姿同埋裝束都似係有跑開，首次落場跑嘅郭炳聯似乎就動作生硬咗少少。<br>郭炳江分享賽後感時都話，自己好鍾意跑馬拉松，藉此考驗意志同耐力，「長跑講求耐力……跑至中途會很累，總會有放棄的念頭，但只要一直堅持，定能跑到終點，就像做人一樣。」聽佢咁講，又令人諗起佢嗰單分分鐘長過馬拉松嘅官司，唔知佢係咪做定心理準備呢？<br>郭炳聯好似真係好少做運動，比較行貨咁話，做完運動倍感精神，工作都醒神啲，講緊阿媽係女人之類。不過佢都算係有心參與㗎喇，上月跑ICC樓梯，佢都有示範跑咗一層咁大把，郭炳江都係負責頒獎咋。<br><br>李華華<br>mailto:LiWaWa@AppleDaily.com</p></body></html>