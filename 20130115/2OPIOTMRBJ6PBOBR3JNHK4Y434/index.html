<html><header><meta charset="utf-8"><title>樂香園：利豐不合理的盈警 - 海迪</title></header><body><h1>樂香園：利豐不合理的盈警 - 海迪</h1><p>海迪曾經講過，利豐（494）是一間最識得運用語言藝術的公司，但當個波吹得越大，爆的時候只有越傷。利豐去年11月15日先在分析員日，公開話去年盈利會有增長，點知一個半月後，就已經變成要倒退40%。<br>有芬佬形容，利豐同思捷（330）都係近年難得一見的絕佳教學例子，因為佢哋都係靠一個「吹」字，就足以令股價扶搖直上，但實質業務表現，往往同口中嘅甜言蜜語成好大反比。如果我係馮氏兄弟，𠵱家可以救公司的方法，唔係諗縮數點cut cost，而係改變公司呢種唔肯面對現實、事事靠轉移視線的態度。一間上市公司的估值，除了反映咗佢的業務增長前景之外，亦表達了市場對佢credibility的睇法。我諗唔到任何理由，仲要畀呢隻股份20倍市盈率囉。<br>利豐話今次盈警，係美國分銷業務出事，話有啲品牌表現唔好，要為佢哋做減值，又要重組業務，所以有一次性開支，夾夾埋埋有2億美元。雖然過去兩個月美國經濟並唔係非常好，但都唔至於差到要死，利豐嘅表現已經同美國經濟環境完全脫軌，反映今次盈警的背後，應該係隱藏住更複雜嘅理由。<br><br>海迪</p></body></html>