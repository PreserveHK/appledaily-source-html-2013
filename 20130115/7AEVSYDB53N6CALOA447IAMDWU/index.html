<html><header><meta charset="utf-8"><title>黃埔業主擬組法團續施壓</title></header><body><h1>黃埔業主擬組法團續施壓</h1><p>【本報訊】遭「偷駁屎渠」的黃埔花園小業主再有行動，今向全體業主發公開信，本周六起一連兩日在區內集會，收集授權書成立業主立案法團；業主代表林子忠表示，黃埔花園管理公司未有理會月初千人遊行，對小業主的要求置若罔聞，迫使小業主開拓新戰線，向管理公司施加壓力。</p><p>今向全體發公開信</p><p>林子忠表示，本月6日千人遊行後，曾多次主動與管理公司聯絡，但對方以「老闆不在香港」為由拒絕回應，「好多人都有火，之後我接到好多居民嘅電話，平日唔出嚟嘅居民都出咗嚟，全部都係支持行動」。<br>他表示今天會向全體業主發出公開信，嘗試成立業主立案法團，向管理公司施壓，「我哋係向業主立案法團呢條路進發，攞授權書，至少5%，最好第一次就符合30%以上（約4,000戶），和黃佢哋就知道好險，就會同我哋傾」。<br>該區區議員梁美芬批評管理公司態度太強硬，「一定要大家出嚟傾吓，業主最希望管理公司同佢哋對話，業主大部份唔係想用激進方式爭取權益，管理公司同和黃嗰邊要檢討，我哋啲訴求可以逐點傾」。她又指黃埔醞釀成立法團已久，相信今次得到的回應會較過往熱烈，「成立法團管理上亦都有困難之處，佢哋係希望有合理嘅管理，唔係話唔要邊個管，希望今次可以有突破」。</p></body></html>