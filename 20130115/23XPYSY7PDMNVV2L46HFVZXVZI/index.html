<html><header><meta charset="utf-8"><title>魚樂無窮：古惑仔與直通車 - 唐牛</title></header><body><h1>魚樂無窮：古惑仔與直通車 - 唐牛</h1><p>潮流興懷舊，唐牛中學時代紅爆嘅古惑仔系列，近期重新包裝再度上映；另邊廂，曾令散戶如痴如醉嘅港股直通車，亦靜悄悄發出引擎聲。繼人行行長周小川後，中證監主席郭樹清噚日表示，今年將推出合格境內個人投資者（QDII2）計劃，配合RQFII規模有望以倍數增長消息，中港股市炒到飛起，滬綜指重上2300關。<br>對於新版港股直通車嘅實際效用，唐牛好有保留，皆因同胞南下開戶買港股唔係新鮮事，加上內地好多散戶投資信心仲未恢復，連咁平嘅A股都唔買，港股未必吸引到佢哋；不過，消息短期振奮大市卻是不爭事實。<br>市場預期施政報告唔會推新招打壓樓市，地產股有鑊氣，特別是二線股。愉景灣大地主香港興業（480）現價年度化市盈率5倍，市賬率僅0.4倍，點秤都係平通街，早前成功突破圓底頸線阻力，噚日大成交破位，照計仲有得去。以PB 0.5倍作目標，可見5.44元，潛在升幅25%。<br><br>唐牛</p></body></html>