<html><header><meta charset="utf-8"><title>尋找人生目標　參加理髮培訓　<br>三低青年剪出新方向</title></header><body><h1>尋找人生目標　參加理髮培訓　<br>三低青年剪出新方向</h1><p>【蘋果基金撥款】<br><br>一把鉸剪、一把梳，也可剪出個未來！一批低動機、低技能、低學歷的90後青年，從低學起，洗頭按穴位、梳頭分界、落手剪一腳踢，齊齊學做髮型師。每人都「剪」出自信，不再迷惘！<br>記者：劉秀蘭</p><p>中六畢業的阿迪（18歲），新高中文憑試科科「肥佬」。上堂「一坐低就瞓」的他，坦承不是讀書材料，「細細個都諗住學剪髮，覺得做髮型師好有型！」經常在家染髮、試造型的阿迪，對髮型設計着迷。<br>雙待（待業、待學）的阿迪經社工安排下，獲邀參加今次生涯規劃計劃。已完成四堂剪髮課的阿迪覺甚具挑戰性，「實際比想像中難，洗頭都唔係咁易，揸住把鉸剪要控制得好好，分界又要好小心，如果唔係就會剪到斜晒！」雖然家人希望阿迪做文職，反對他從事剪髮，認為無出息，但阿迪堅持走自己的路，「每個人都要剪髮，唔驚冇工開！」誠意打動家人，阿迪也鋪定後路，「已經報讀咗職訓局嘅剪髮證書課程。如果真係做唔嚟，到時改行學整西餅囉！」</p><p>希望有一門手藝傍身
</p><p>讀中三的阿婷（14歲），獲學校推薦每周接受兩日半生涯規劃課，在上課時間到青年中心學剪髮。「冇咁悶，又可以學到其他技能。其實剪頭髮唔容易，好難分界；洗頭又要學按穴位、沖泡技巧，冇想像中咁易！」她希望有一門手藝傍身，「只要專心做一件事，父母都好支持！」<br>「Life is miracle」青年才能展現計劃由香港青年協會賽馬會祥華青年空間邀請15名在學及雙待青年，部份人屬低動機、低學歷、低技術的「三低」青少年，透過訓練營、理髮培訓工作坊及實習課等，重塑自我形象，認清人生方向。預計今年2至3月活動尾聲，會安排學員到安老院為長者義剪，回饋社會。是次活動獲蘋果日報慈善基金撥款約2.5萬元推行。<br>「社福機構專戶」捐款編號：S0006<br>網上捐款： http://charity.appledaily.com.hk/donate <br><br>蘋果日報慈善基金<br>電話：29908688<br>傳真：37112468<br>電郵：mailto:charity@adfund.org.hk<br>網址： http://charity.appledaily.com.hk <br><br>蘋果基金收捐款戶口<br>恒生銀行：368-006565-001<br>滙豐銀行：580-198836-001<br>中國銀行：012-898-00067655<br>渣打銀行：447-0-667059-3<br><br>蘋果日報慈善基金乃根據《稅務條例》第88條獲豁免繳稅的慈善機構</p><p><div><a target="_blank" href="http://hk.charity.nextmedia.com/site/index.php?fuseaction=site.donate&amp;case=case_byid&amp;case_byid=S0006">網上捐款</a><a target="_blank" href="http://hk.charity.nextmedia.com/site/index.php?fuseaction=site.donationTx&amp;imact=true&amp;case=case_byid&amp;case_byid=S0006">捐款記錄</a></div></p></body></html>