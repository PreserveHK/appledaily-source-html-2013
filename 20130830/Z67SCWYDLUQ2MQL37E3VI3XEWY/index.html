<html><header><meta charset="utf-8"><title>電視撈飯：《衝II》挑戰觀眾眼球馬明黑絲儀三晚咀八次</title></header><body><h1>電視撈飯：《衝II》挑戰觀眾眼球<br>馬明黑絲儀三晚咀八次</h1><p>今個星期一、二、三睇無綫人氣劇《衝上雲霄II》，都見到馬國明同江美儀咀唔停口，粗略計算，呢三晚佢哋見咗四次面，每場咀兩次，加加埋埋咀足八次咁多，有蜻蜓點水kiss、又有肉緊吸啜法，仲有錫到拗腰兼喺床度碌嚟碌去，馬明BB俾黑絲儀錫到現高潮眼……咁重口味嘅情節，唔知大家記得幾多場？雖然黑絲儀43歲，只係大39歲嘅馬明幾年，不過有網民形容佢哋係「婆孫戀」，仲話劇情太驅風要洗眼，幾難聽嘅說話都有，不過近日網上流傳咗一段《43歲的愛戀》文章，話世俗眼光容不下四字頭嘅女人戀愛，明撐黑絲儀戀愛無罪！</p><p>懶理抨擊貼床照</p><p>黑絲儀噚日喺電話度笑笑口話唔知係年紀問題，抑或自己問題？搞到咁多人睇唔過眼，不過佢就撐女人無論乜嘢年紀都需要愛：「80歲都需要戀愛，冇年齡限制！」講到場場咀到咁激，黑絲儀話劇情合情合理，完全配合人物個性，問佢之後仲有冇得咀？佢就大賣關子：「唔知呢？有啲錫咗未出街，因為剪接關係，真係唔知仲有冇？」佢前日又喺微博貼咗張同馬明BB嘅床照，話要答謝大家支持喎。</p><p>而唐詩詠噚日喺銅鑼灣出席活動，亦撐黑絲儀同馬明：「可能因為佢哋之前套劇做母子，美儀係馬明後母，大家先唔接受，其實佢哋真實年紀唔係差好遠。」另外，噚日又有讀者捉到《衝II》錯處，話負責評核嘅台灣機長，之前喺第3集出現時叫李機長，點知前晚再現身就變咗王機長，同一個角色出現兩個唔同姓氏，難怪無綫成日俾人話是是旦旦啦！<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>