<html><header><meta charset="utf-8"><title>中環在線：Android副總裁過檔小米之謎Google高層爆四角戀 - 李華華</title></header><body><h1>中環在線：<br>Android副總裁過檔小米之謎<br>Google高層爆四角戀 - 李華華</h1><p>有「中國蘋果」之稱嘅小米噚日宣佈挖走Google旗下Android副總裁Hugo Barra，本來係一單普通嘅挖角新聞，但由於佢走得太遠、太突然，最後竟然被傳媒八到，佢可能因為情陷前女友同Google創辦人之一布林（Sergey Brin）同埋布林太太嘅四角戀而走。</p><p>前女友戀上創辦人布林</p><p>傳聞Hugo前女友𠵱家係布林女友。事件曝光後，大家最想知道邊個女仔能同時迷倒Google兩位高層，外國網民極速搵料，指布林新歡就係擔任Google眼鏡市場推廣經理嘅Amanda Rosenberg。<br>只得26歲嘅Amanda唔係花瓶，Google眼鏡嘅啟動指令「Ok Glass」就係由佢發明。報道話，Amanda同Hugo一齊喺2008年加入Google，冇幾耐就擦出愛火花。<br>Hugo噚日突然話過檔小米，老遠嚟中國返工，大家即刻八卦真正原因。有傳Hugo走係因為Amanda搭上布林。<br>咁啱布林早前宣佈同太太Anne Wojcicki申請離婚，為六年婚姻劃上句號。外界揣測，Amanda因經常陪伴布林出席Google眼鏡嘅宣傳活動而撻着。今年初，二人仲齊齊戴住Google眼鏡出席紐約時裝周㖭。<br>Google發言人護主心切，強調布林同太太阿Anne分開咗幾個月，𠵱家係好朋友喎。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>