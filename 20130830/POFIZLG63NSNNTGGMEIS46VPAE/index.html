<html><header><meta charset="utf-8"><title>一周兩件：北大青鳥翱翔 - 錢雋</title></header><body><h1>一周兩件：北大青鳥翱翔 - 錢雋</h1><p>北大青鳥（8095，H股市值得3億銀）揸住「青鳥消防」呢隻會生金蛋嘅雞，潛在增值，分分鐘過10億銀，超級肥仔水。<br>今年2月，北大青鳥話計劃喺今年底至明年初，分拆青鳥消防（揸咗51%）喺深交所上市。家陣已經8月，分拆期近。<br>又按當時市場以青鳥消防2011年純利4,700萬銀（人仔．下同），另隱含市盈率（PE） 33.3倍上市參考計數，阿媽北大青鳥可額外增值或獲利5.8億銀，即係每股0.62港銀，幾乎追到現價（0.65港銀）。</p><p>NAV大折讓72%</p><p>今年上半年，消防項目總溢利4,620萬銀，已經追貼上邊11年全年純利水位。就當呢瓣全年純利起個孖，到9,100萬銀；較2011年時，已經翻一番。所以，若果青鳥消防上市基準冇變，阿媽北大青鳥潛在增值，亦應該起個孖，到14.5億港銀，或每股1.24港銀。重秤後，NAV上到2.3港銀，北大青鳥係大幅折讓72%！<br>又深圳創業板指數68倍PE，就算以上邊隱含PE參考，青鳥消防上市後，仲有大把向上空間，北大青鳥嘅增值，可以再下一城。<br>北大青鳥今年上半年純利飊升咗14倍，去到1,376萬銀。集團下半年純利，只係keep住上年同期3,160萬銀，全年純利4,540萬銀，已經可以增長40%，預測PE就會跌到得番13倍，平過創業板指數（GEM）30倍PE大半截！<br>買北大青鳥，博放紙鳶，追番上GEM家陣PE水位，見1.5港銀，現價要升1.3倍。又集團上到上邊重秤NAV2.3港銀，係要大升2.5倍；但仲未有耐追到GEM嘅1.4倍PB！<br><br>錢雋<br>細價股專家<br>本欄逢周二、五刊出</p><p>肥佬黎有今日，全賴阿媽細個同佢講過乜？即睇最新一集《亂噏24》，話唔定幫到你！ <br> http://bit.ly/appletalk24  </p></body></html>