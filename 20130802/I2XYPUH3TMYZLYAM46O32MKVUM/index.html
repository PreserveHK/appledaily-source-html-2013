<html><header><meta charset="utf-8"><title>方心假期：睇「爆」你部電視 - 方栢翹</title></header><body><h1>方心假期：睇「爆」你部電視 - 方栢翹</h1><p>還記得沒有冷氣巴士的年代嗎？那該是90年代初，冷氣巴初出爐，因為貴啲，有人寧願等多班非空調巴先上車；到今時今日，不但無人會為平幾蚊而等多班「熱狗巴」（況且香港已沒「熱狗巴」了），調轉架車無冷氣都唔會上車！仲會即刻打電話投訴。時代轉變，好多嘢都由「奢侈」變咗「老奉」。<br>足球直播，同樣時移世易。蘇超、荷甲今天開鑼，踏入8月，本是新球季的開始；但大家覺得球季有完結過嗎？6月尾西甲收「咧」後，緊接U21歐國盃；然後三色台加入戰團，連播洲際盃及世青盃；接着「畸寶」還以顏色，播美洲金盃；再到現在台的東亞錦標賽，連女子歐國盃都有！高潮所在，以7月尾4場英超亞洲錦標賽和傑、曼大戰終結。這個無國際大賽的「休季期」，香港直播球賽竟有近百場之多！香港大球場踢波太密會爛；唔知你屋企部電視播波太多會唔會「爆」？而球迷適應了睇波不再奢侈的「濫播年代」，假若他朝直播減少，會否都會立即投訴？「瓜德羅普對馬達加斯加都唔播？有無搞錯！」<br>電視台的取態亦不斷在變；自02年「畸寶」首奪世界盃獨播權後，足球好像成了收費電視兵家必爭之地；以為已「全面退出」足球直播的免費電視，本年卻強勢回歸。這一大原因在於國際足協新例：若來年世盃所謂「獨播權」有3成硬性規定要分給免費電視，收費電視搶來做甚麼？現在收費電視想爭免費電視牌，免費三色台卻又想踩入收費電視市場，本來精采大混戰可期；可惜，說好的新牌照呢？<br>方柏翹<br>now足球評述員</p><p>【動主播召喚 敢你就來】 <br>立即報名： http://anchor.nextmedia.com </p></body></html>