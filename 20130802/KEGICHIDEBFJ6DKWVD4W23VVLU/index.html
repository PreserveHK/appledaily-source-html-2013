<html><header><meta charset="utf-8"><title>中門大開：特區維穩之手 - 添馬男</title></header><body><h1>中門大開：特區維穩之手<br> - 添馬男</h1><p>保安局局長應到立法會解釋究竟目前警隊由邊個指揮！<br>女教師路過旺角目睹香港青年關愛協會（青關會）人士用橫額包圍法輪功，警察到場坐視不理。青關會組織同內地官方反法輪功系統有聯繫，警方對青關會一直網開一面，當日在銅鑼灣崇光門口用橫額陣包圍法輪功，警方一樣視若無睹，到最後迫於輿論壓力嘈一大餐先一齊清拆。</p><p>政治文化趨向暴力邊緣</p><p>另一次有市民在旺角出席支聯會活動，與青關會人士口角，其後遇襲被四人圍毆至入院縫針。警方起初愛理不理，明眼人早知兇徒好大機會係青關會人士，直至李卓人去信警方，才稍稍認真處理。女教師睇唔過眼，相信因為青關會呢個暴力團，經常橫行，而警方已失去公眾信任，在政治上縱容暴力團，呢個趨勢好危險，遲早會出事。<br>但更令警方陷入公信力危機，來自兩個警察員方組織之政治表態，公開發聲明攻擊女教師，並連同親共組織一齊搞大件事。公眾有理由相信背後有組織策動，打擊法輪功之餘，也想令基於自由核心價值撐法輪功巿民收聲，令青關會更加肆無忌憚地在街頭圍剿法輪功，市民見到當睇唔到，急急腳走人。<br>女教師罵警與佐敦之虎「12點之後我話事」，是不同性質事件，女教師認為警方執法不公才挺身而出，背後涉及人民表達自由，不受威嚇，免於恐懼的自由。警方過去鮮有就政治事件高調表態，今次用警察員方組織名義，客觀上有誤導公眾，以為係警方立場。保安局如果政策上容許警察員方組織作政治表態，代表香港正式進入公安治港時代。7.1遊行李慧玲與警方爭論被帶走，工會是否又要表態，去信商台俞琤譴責傳媒人。梁振英上場後審計調查ICAC，揭出湯顯明與中聯辦警務聯絡部在大案發生後便共晉早餐，究竟警察員方組織是否在特區政府保安局之外，受其他政治勢力所左右呢？而今後用警察員方組織名義，對付一切反政府示威遊行，集會的衝突，又是否梁振英知情並默許呢？<br>香港人近年內心已有一種恐懼，見到青關會、愛字頭團體忽然湧現，背景不明，將內地群眾對群眾維穩模式搬來香港，改變香港多年來政治文化，推向暴力邊緣。<br>唔知點解，自去年特首選舉後，香港忽然變晒樣，已經唔係大家所熟悉嘅香港，旁門左道古靈精怪變成主流，香港新一套潛規則，恕我淺薄，實在摸不清，亦因為摸不清才令人不安。<br><br>添馬男</p><p>【動主播召喚敢你就來】<br>立即報名： http://anchor.nextmedia.com  </p></body></html>