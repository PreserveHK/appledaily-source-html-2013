<html><header><meta charset="utf-8"><title>薛凱琪裝假狗</title></header><body><h1>薛凱琪裝假狗</h1><p>杜汶澤一連三場棟篤笑《咔啦騷》前晚圓滿結束，繼有料之人周秀娜和陳靜（DaDa）後，前晚竟由「飛機場」薛凱琪（Fiona）扮太空人吊住出場，但Fiona卻擺明造假狂墊谷胸上陣，裙底又露出打底褲，阿澤更寸她頸長、膊窄、胸大超怪雞。</p><p>杜汶澤前晚在灣仔會展舉行尾場棟篤笑《咔啦騷》，頭場因工作未能捧老公場的田蕊妮終於現身，另外捧場的有唐詩詠、彭浩翔、錢國偉和女友陳菀蔚等。繼之前兩場請來32D周秀娜及34E陳靜任嘉賓做太空人吊威吔出場後，尾場阿澤卻反高潮請來「飛機場」薛凱琪扮太空人。</p><p>「去咗韓國一轉」</p><p>Fiona穿太空衣出場，阿澤笑說：「之前嗰啲38C個胸真係恐怖，今日嗰個係飛機場。」Fiona即場脫去太空衣，以吊帶短裙現身，上圍明顯造假狂加墊塑造逼爆效果，Fiona挺着巨胸笑說：「為咗做你嘉賓，我去咗韓國一轉。」但阿澤卻狂踩：「你頸長膊窄加上波大真係好怪，你屋企邊度搵咁大個胸圍？」Fiona笑稱問媽咪借。當兩人擁抱時，阿澤又踩Fiona胸硬，並取笑她說：「祝你早日拍拖，早日媾到祖名同方大同，你咁大波祖名實吼你。」</p><p>尾聲時，阿澤祝福在場觀眾：「男士搵到心目中嘅田蕊妮，但女士唔好撞到我喇。」完騷後，阿澤和田蕊妮在後台即場咀嘴三次，提到阿澤講媾女史，田蕊妮說：「我知佢專登分開排，連台詞都收喺枕頭底，不過都好感動，將咁大個光環套喺我頭上。」</p><p>阿田感動眼濕濕</p><p>提到被讚是好老婆，阿田笑言太客氣，她亦覺幸福開心，說時她即眼濕濕。阿澤表示七月會在澳門演出，內容會有更多粗口，他又借機踩Fiona：「見到Fiona點忍呀！」提到老婆眼濕濕，阿澤笑稱：「佢覺自己淒涼嘛。」<br>採訪、攝影：藍文浩</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>