<html><header><meta charset="utf-8"><title>揸飛利浦電視　揚言同韓資拼過<br>冠捷「韓戰」抗三星</title></header><body><h1>揸飛利浦電視　揚言同韓資拼過<br>冠捷「韓戰」抗三星</h1><p>【公司專訪】<br>冠捷科技（903）貴為全球最大的個人電腦監視器（即顯示屏）製造商，近年求變「撈埋」電視生產，去年更正式接管飛利浦全球大部份的電視業務，除要面對全球經濟充滿不明朗因素，更要迎接席捲全球的「韓戰」，集團首席財務總監刁申表示，「韓國牌子呢幾年上得好快，𠵱家飛利浦要同佢哋直接競爭！」<br>記者：石永樂</p><p>冠捷早已是監視器的一哥，由於預視電視的未來會隨監視器一樣以平面電視為主導，集團早年就開始以自家電腦監視器品牌AOC生產電視，但一直未成氣候，「响內地做電視，細品牌賣得好辛苦，如果要响國美、蘇寧度賣，入店費超貴……所以只能夠响較小型電器舖度賣，接管飛利浦電視業務，希望做好飛利浦後，可以利用飛利浦嘅銷售渠道賣我哋嘅second brand（AOC）。」刁申不諱言，長遠是希望透過飛利浦帶動AOC。</p><p>掌櫃刁申：推廣是弱項</p><p>如意算盤尚未打響，冠捷先要應付越演越烈的「韓戰」。不論電腦監視器還是電視，近年的價格都跌得很快，消費者要多謝一眾以三星為首的韓國品牌，但作為生產商的冠捷就大感頭痛，「韓國牌子呢幾年上得好快……三、四年前，消費者都會考慮日本品牌，入到電器舖都唔係咁多三星，但𠵱家周圍都見到三星，電器舖、機場、戶外廣告……」刁申續指，現時三星電視於大部份國家的市場佔有率都是名列第一位，而且是強勢第一位，「（市場佔有率）度度都係廿幾個巴仙，拋離第二位嘅五至十個巴仙。」<br>除了「韓戰」，冠捷還要面對內戰──公司內部的挑戰，刁申承認，管理一個品牌絕對是一個挑戰，他表示，「飛利浦係一家百年老店，係歐洲三大品牌，唯一欠嘅係成本架構……大家都承認佢嘅質素，𠵱家鬥嘅唔係技術，係marketing。」可惜市場推廣正正是冠捷的弱項，公司向來專注ODM（原設計生產）業務，如今要面向客戶，遇上歐洲經濟不景，「開源唔係咁易，唯有節流。」</p><p>電視業務仍蝕　搞重組</p><p>去年，冠捷與飛利浦成立合資公司TP Vision，製銷大部份國家的飛利浦電視，刁申表示，飛利浦為TP Vision投放了一筆資金，估計夠仍在虧損的TP Vision「燒」24個月，負責管數的他表示，「其實一路調整緊，節流之前要花錢作一些重組，今年要做嘅工作可能要加速，出年一定要賺錢，所以2013年絕對係好忙嘅一年。」</p></body></html>