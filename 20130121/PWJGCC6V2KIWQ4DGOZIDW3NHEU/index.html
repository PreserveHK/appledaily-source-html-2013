<html><header><meta charset="utf-8"><title>中門大開：唔識入後波 - 添馬男</title></header><body><h1>中門大開：唔識入後波 - 添馬男</h1><p>政客選舉吹水大開空頭支票，乃人之常情，當選後再搵位褪軚，要講求技巧。梁振英五年規劃由選舉承諾向後退，引起輿論反彈，問題並非針對政客行為，而係佢褪軚手法太鬼鬼祟祟，以為側側膊，市民就唔多覺。</p><p>因為佢僭建講大話玩文字偽術有前科，記者會用放大鏡去睇佢一言一行。當李慧玲及香樹輝一齊質佢選舉時曾表示冇需要起焚化爐，佢話自己政綱冇咁講，字面上係寫得好蠱惑，早早開定後門。但大家記得佢在環保論壇上贏得掌聲那一幕，就係表示唔需要起焚化爐。同樣佢自己講過公屋一年三萬五，之後政綱縮水，但大家已入晒腦。佢今日之插水，正係因為當日太成功，叻得滯，在撐梁傳媒推波助瀾下，成功奪取民望。<br>到呃到個位返嚟後，要褪軚，入後波倒車係需要過程及技巧，首先要整色整水，同各團體政黨商討，然後早早將現實難題公開，及早自我引爆，再提出修正指標。佢老哥天才之處是將所有負面嘢一齊堆到施政報告內引爆，死梗。<br></p><p>政治操作乏力　頻露馬腳
</p><p>明知吹大咗，就應在施政報告諮詢期內引爆，但佢押後三個月，根本冇任何幫助，一味落區做爛show，浪費時間之餘，反過來推高普羅市民期望，人人認為佢做大龍鳳，至少房屋一定有些少料到，點知一揭盅，所有人包括梁粉在內都大跌眼鏡。<br>梁振英第一份施政報告滿意率，竟然大幅低於曾蔭權最後一份施政報告，真係醜死人。當日曾喺下台前夕根本已無事可為，但佢擅長期望管理，將復建居屋一招押到最後一年才出，令施政報告滿意率反彈。<br>半年下來加上施政報告失敗表現，此人有賊心冇賊膽，政治操作能力低落，已不斷露出馬腳。假如北京將政改、23條立法之重託交付畀佢，肯定會搞出一個超級大頭佛出來。<br><br>添馬男</p></body></html>