<html><header><meta charset="utf-8"><title>中環在線：陳德霖<br>為人民幣服務 - 李華華</title></header><body><h1>中環在線：陳德霖<br>為人民幣服務 - 李華華</h1><p>《老表，你好嘢！》做導遊嘅郭晉安大呼「為人民幣服務」，金管局總裁陳德霖都一樣，今日身在杜拜為人民幣國際化做推廣宣傳，係金管局首次去到中東咁遠做路演。</p><p>今日喺杜拜路演</p><p>自從中央推動人民幣國際化，過去兩年，陳總同金管局其他高層，不時夥拍銀行巨頭，驛馬星動，路演圖包括澳洲、俄羅斯、倫敦、西班牙、巴西、智利同日本，呢次就係佢哋第七次路演。<br>杜拜係繼阿布扎比後，阿拉伯第二大酋長國，主要靠貿易旅遊同科技發達，係中東地區嘅轉運中心，唔怪得金管局今年首站路演就揀杜拜。<br>金管局四圍做推廣，不外乎都係想話畀啲海外機構知，人仔國際化已經係大勢所趨，直接用呢隻貨幣做貿易投資結算，可以迴避滙率風險。至於喺邊度結算最穩陣，咁就梗係香港啦，唔係去來做乜！</p></body></html>