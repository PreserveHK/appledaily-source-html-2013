<html><header><meta charset="utf-8"><title>方心假期：<br>足球直播會否變HMV？ - 方栢翹</title></header><body><h1>方心假期：<br>足球直播會否變HMV？ - 方栢翹</h1><p>從來一個時代終結，都以一「大佬」倒下作為象徵。前周HMV申請破產，象徵媒體世界進入新時代。小弟自出娘胎30餘年，伴隨成長的媒體科技發展極快，儲存音樂、錄像的媒介，都是壽命極短：80年代初的卡式錄音帶與VHS錄影帶，80年代尾變晒CD與LD；LD跟住又變VCD，但兩者在90年代壽命亦不過數年，又化身DVD（唔知仲有冇人記得MD曇花一現過）。踏入21世紀，聽歌睇片全變做MP3、AVI、MP4。以前霸晒成個櫃桶的影碟影帶，𠵱家手掌咁大個hard disk裝晒，怎可抗拒「無形勝有形」？</p><p>媒體科技繼續迅猛發展，會否連球迷睇波模式都受衝擊？今季香港無意甲直播，令我被迫投入網絡世界，發現無論本地論壇，以至內地，甚至世界各地網站，均在比賽完結後不久，便有足本高清版任君下載；直播網站更禁完又出，禁之不盡。令身為講波佬，都擔心現在球迷要花數百元月費，透過收費電視睇波的模式，會否都會步HMV後塵，終被淘汰？</p><p>幸好體育直播與音樂電影最大分別，是時間性。無論賽後下載質素如何完美，對普遍球迷來說，完場哨子一響，比賽就失去意義。而網上直播除畫質和流暢度仍與電視直播無得比外，最重要是，只有電視才有地道廣東話旁述。相信香港球迷在可見將來，還未至於可普遍接受只聽英文講波，更別說盜版網站的俄文、阿拉伯語了。如此一來，我哋呢班講波佬，更要做好自己，保留存在價值。<br>方柏翹<br>now足球評述員</p></body></html>