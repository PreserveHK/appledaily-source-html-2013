<html><header><meta charset="utf-8"><title>挺巨肚返教會　當街餵薯片<br>蔡少芬張晉晒溫馨正能量</title></header><body><h1>挺巨肚返教會　當街餵薯片<br>蔡少芬張晉晒溫馨正能量</h1><p>【元朗→佐敦】懷胎七個月的蔡少芬（Ada）肚大如籮，身為虔誠教徒的她，前日一家三口跟親友返教會，Ada和老公張晉如糖黐豆般蹺實行街，張晉除幫老婆挽手袋外，更當街餵老婆食薯片，兩夫妻公然晒恩愛。愛妻大過天的張晉，對愛女楚兒亦如珠如寶，就地取材教楚兒讀英文，享受溫馨天倫樂，散發正能量。</p><p>現年39歲的蔡少芬前年5月為老公張晉誕下囡囡楚兒（小湯圓）後，三年抱兩的她又懷有第二胎，現懷胎七個月，預產期為5月，一家三口興奮迎接新生命。前日下午4時45分，Ada一家三口出巡享受天倫樂，由張晉做柴可夫接載老婆、囡囡和女親友，一行四人離開元朗錦繡花園到佐敦。肚大如籮的Ada更得天獨厚，肥胎不肥身，張晉將座駕泊在廟街附近的停車場，落車時張晉負責打開BB車，並抱起小湯圓坐進車內，不讓大肚老婆操勞，十分體貼。</p><p>分工湊女頻撲買麵包</p><p>之後Ada負責推BB車，張晉就幫老婆挽LV手袋，兩人有講有笑，雖然Ada戴cap帽兼不施脂粉，但途人都認出他們，加上束起辮仔的小湯圓精靈可愛，沿途不時有人對他們指指點點，Ada等人漫步去了佐敦薈，原來他們是返樓上的泉福堂．中國基督教播道會，身為基督徒的Ada，雖然挺着巨肚，仍不忘跟家人返教會，十分虔誠。當他們到達佐敦薈後，Ada自己挽回LV手袋，去了一間麵包舖買麵包，不知是否小湯圓肚餓，身為廿四孝媽咪的Ada，當然甘於為囡囡頻撲，照顧周到。他們在教會逗留至晚上約8時離去，原來Ada的阿姨亦有返教會，阿姨拖着小湯圓先行步出，Ada則蹺着老公張晉跟在後面，偷空享受二人世界。</p><p>Ada夫婦邊行邊聊去停車場取車，還拿着一包薯片慢慢食，愛妻號張晉更當街當巷餵老婆食薯片，懶理旁人目光，甜蜜滿瀉。其間活潑的小湯圓不停跳跳紮，又扭爸爸抱抱，張晉遂抱起女兒呵護一番，見到停車場的告示牌時，他又教快兩歲的小湯圓認字讀英文，似乎平日父母教導有方，小湯圓輕易讀出M、O、N等英文字母，令身為爸爸的張晉不停微笑點頭。</p><p>而食完薯片的Ada覺得口渴，跟女友人去了買凍飲，雖然大肚婆不宜飲生冷飲品，但臨盆在即的Ada都百無禁忌照喝凍飲，之後她返停車場會合老公返家。</p><p>張晉：佢鍾意聲控我</p><p>另外，張晉昨午到灣仔君悅酒店出席「第七屆亞洲電影大獎」酒會，他表示之前拍《一代宗師》後多了工作，故趁現在得閒多陪老婆，問Ada懷孕幾個月？他懶神秘拒透露：「香港同大陸計法唔同，就快到預產期，應該開刀，Ada話第二次唔好玩，第一胎本來想順產，但生咗好耐唔順利，醫生建議開刀。」問他是否等Ada生完才開工？他說：「未必，等經理人安排工作，好多嘢冇法控制，所以𠵱家得閒陪佢散步，做佢遙控，佢鍾意聲控我。」<br>採訪、攝影：徐錦池、朱志聰、吳耀輝</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>