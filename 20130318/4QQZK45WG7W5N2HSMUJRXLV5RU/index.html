<html><header><meta charset="utf-8"><title>元氣堂：朱栢謙　沒有演技這東西</title></header><body><h1>元氣堂：朱栢謙　沒有演技這東西</h1><p>沒受過訓練，卻當上音樂劇男主角；台上靚仔到暈，台下滿面鬚根；你以為他只活躍舞台，他卻在電視台拆解藝術。朱栢謙入行十年，卻說，沒有演技這東西。「睇過幾多書，見過幾多人，將所有嘢融滙先最緊要。」做過保險、社工，見識過不同的人，演技，是從這裏來。<br>撰文：蔡俊業　攝影：楊錦文</p><p>恨演孤星淚Javert</p><p>朱栢謙（朱謙）人如其名，為人謙厚，對世事總懷着感恩之心，絕少負面或批評言論，驟耳聽落似諷刺，實情是兜個圈去稱讚別人。<br>訪問的那星期，「奧斯卡頒獎禮」剛落幕，席間談到英國導演湯賀柏執導的《孤星淚》，朱謙認為安妮夏菲維演女主角Fantine時很有戲，對男主角曉治積曼更是擊節叫好，誠懇情感配合演技，落在Jean Valjean一角恰到好處，倒是說飾演Javert的羅素高爾演得差劣。「作為觀眾，根本睇唔到佢對於呢個角色嘅演繹係咩，唱歌又唔得，做到綁手綁腳，可以話係佢演藝生涯入面最失敗嘅作品！」這可是兩小時的訪問中，唯一聽過最「刻薄」的說話；一方面作為專業觀眾，為這位奧斯卡影帝的表現失準感可惜，另邊廂他擅演音樂劇，難免愛護角色深切，不忍羅素兄暴殄天物。「Javert係除咗《武士英魂》嘅唐吉訶德以外，一個我最鍾意但又未做過嘅角色。」<br>朱謙正式加入劇場界，至今逾十年寒暑，參演角色無數，絕大部份都是音樂劇──毛俊輝的《情話紫釵》、演戲家族的《四川好人》，以及五度公演的《一屋寶貝》，劇中他飾演往台灣捕捉大鳳蝶而斃命的爸爸英朝晴，情節動人催淚，他承認英朝晴一角令更多觀眾認識他，亦帶來更多工作。「有人話呢個劇好瑣碎，有人覺得呢個唔係高世章老師最好嘅音樂作品，但因為所有演員都好鍾意呢套戲，就算每次有人走有人加入，凝聚力依然好強，我喺其他地方無遇過咁樣，係演戲家族有呢個咁神奇嘅力量。」很多人以為他受聘於演戲家族，其實一直都只是以部頭形式合作。「係佢哋用得我最多，照顧咗我起居飲食好多年。」對於劇團藝術總監彭鎮南和行政總監姚潤敏，朱謙感激再感激：「我喺彭鎮南身上學得最多戲劇技巧，時間、節奏、觀眾的焦點，佢又畀演員好大嘅空間同埋自由去創作。」</p><p>搏命癲　三人分飾N角</p><p>十年是一個關口，當自由身這麼長時間，去年9月朱謙正式加盟中英劇團。「一來我想過吓做全職演員嘅生活，二來喺劇團有機會可以做多啲正劇同喜劇。」3月尾拍《搏命兩頭騰》，是朱謙轉會後的真正試煉。「故事本身唔係特別吸引，但我哋用一個好癲嘅方法去做，主角之外，所有角色由另外三個人做晒，仲要喺好短時間之內變身。」記對白、極速換角，還要配合肢體動作，朱謙說排練辛苦，但高興，既因演戲事業有新衝擊，更重要是自己獲劇團賞識。「我無讀過APA（演藝學院），無受過真正演戲training，所以有劇團搵我，真係一個好難得嘅機會。」<br>朱謙確實是個異例，能經常當上一套劇目的男主角，但未曾入讀演藝，只在初中時代短暫接受戲劇教育，彼時沙田話劇團推行駐校藝人計劃，潘惠森來到朱謙就讀的沙田蘇浙公學培訓學生，他與同學一同加入劇社。「成日俾媽咪鬧，問點解咁夜都唔返屋企？因為排戲嘛，根本唔會有時間做其他嘢，莫講話學壞。」但自小已非讀書材料，朱謙中三成績欠佳，離開蘇浙，轉到馬鞍山讀高中。</p><p>當保險　再當社工</p><p>「建構我呢個人最重要嘅起點，反而係喺馮堯敬紀念中學裏面。」全因校內的文藝創作氣氛濃厚，朱謙花很多時間參加游泳比賽、歌唱比賽，他早前接受訪問，在鏡頭面前自彈自唱，細問之下，才知道他不懂看譜。「小學阿媽已經畀我學琴，但我懶，學咗年幾就停咗。」不過朱謙的音樂天份還是無法遮掩，到現在只靠聆聽就可以彈奏別人的歌，這要多得朱爸爸，原來他曾是Band友，「佢話隊band個名叫『衰人』，我出世之後就無再夾，但佢久唔久會攞支結他嚟彈，可能阿媽陀仔嗰陣佢喺側邊彈，所以我哋兩兄弟（細佬朱栢康）pick up音樂嘅能力比好多人快。」<br>96年會考畢業，能唱、能彈、又有話劇經驗，他還是沒有正式跨進舞台劇界。「會考好差，爸爸話做保險好，我咪走去讀保險，之後做保險文員，有一日處理緊文件，我問自己到底喺度做緊乜？做夠一年立即辭工。」正值廿歲出頭，目標仍未清晰，決定到城大讀社工，做過外展、去中途宿舍實習，間中已有劇團邀請他演出，終察覺做社工並非他長處。02年，獲新域劇團邀請，朱謙才正式出道做演員，在他眼中，社會經驗，往往是揣摩角色的鑰匙，有時比理論更有效。「對我嚟講係無演技呢樣嘢，但睇過幾多書，見過幾多人，同人傾啲咩話題，傾得有幾深入，到每次做製作嘅時候，你可以將呢啲手頭上嘅嘢融滙。觀眾只係見到台上一點，但係嗰一點下面係一個好大嘅金字塔，呢個先係最緊要。」</p><p>恐懼死亡</p><p>外表和行為很多時跟內心世界並不等同。像朱謙，自細習泳、昂藏六尺、滿臉鬍鬚，卻又舉止溫文，真正麻甩，「我做乜嘢都唔掂，又無安全感，同時亦都好恐懼，如果你要我推演落去，可能係恐懼死亡。」朱謙今年三十有五，死亡已先後兩次來訪；近的一次是去年朱爸爸患上腸癌，做了半年化療，訪問當天朱謙收到短訊，指爸爸的癌指數上升了很多。「因為佢呢個病，睇緊一啲佛教書，了解乜嘢係放低、擁有、死亡，死咗之後又會點。」遠的一次是中五會考前的2月，校內一班學生和老師到八仙嶺登高，結果遇上山火，有老師犧牲，「呢件事推動到我，當你在生嘅時候，要盡量做好自己手上嘅事。」手上的事，就是演好自己的戲，哪怕知道自己演技不佳，轉數又慢，都要做到最好，將藝術傳承下去。</p><p>《搏命兩頭騰 The 39 Steps》</p><p>地點：香港文化中心劇場<br>票價：$240、$200及$160<br>網上訂票： http://www.urbtix.hk <br><br>部份圖片由受訪者、中英劇團、演戲家族、劇場空間及香港電台電視部提供</p></body></html>