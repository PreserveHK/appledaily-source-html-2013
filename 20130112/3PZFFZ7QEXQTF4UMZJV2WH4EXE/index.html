<html><header><meta charset="utf-8"><title>馬圈818：So What？</title></header><body><h1>馬圈818：So What？</h1><p>冇咗韋達同潘頓，呢兩期賽事果然爆到唔清唔楚，主要原因應該係馬迷揀馬嗰陣冇咗方向感，今日佢兩個齊齊復出，對馬迷嚟講點都係利多過弊！<br>家陣潘頓以35W：33W，兩W壓住韋達，秤一秤佢哋嘅馬，潘頓騎九隻嚟自六個馬房，韋達騎少一場得八隻，但同樣由六個唔同嘅練馬單位供應，但比較特別係韋達嘅彈藥庫阿John蔡約翰，只得「奇兵」同「首飾孖寶」用韋達。諗真啲又好合理，事關阿John全日都只係出得四隻，同佢早輪有攻勢嗰陣次次出馬一大堆相差好遠，再講阿John已連續八日交白卷，擺明回緊氣。而每季二月打後先至係阿John真正攻勢嘅開始，呢個明顯係家陣拖低韋達成績嘅主因，所以近排朝早見韋達四圍搵練馬師攞馬跑，睇得出佢對保住冠軍寶座有晒決心，只要等到阿John嘅馬嚟料，事必以Fight低來勢洶洶嘅潘頓為快！<br>今次同潘頓合作嗰六個倉，最夾當然係葉楚航，近六匹合作馬四W兩Q準得交關，今日嘅「駿多贏」、「開心駕到」咪睇低。跟住就到方仔，近三匹合作馬全部W晒，今次隻「威威具星」贏完轉場爭盃，呢個寶尾唔怕追！仲有尾場阿Paul隻「新希望」，今季佢兩個合作13次，只得兩場冇獎金收，同樣咁準！<br>至於韋達又點？唔計阿John，告東尼算係最夾，季內合作十次有三W四P，其餘嘅蘇、文、葉廐通通只係贏一W咁大把！<br>睇番今日佢哋有七駒同場，一定會鬥得難分難解，事關近幾次賽事佢兩個埋身火併嘅鏡頭越嚟越多，經常鬥到一Q返，但唔知點解鬥親多數係潘頓贏，而潘頓每次鬥贏韋達都動作多多，從呢啲細微動作睇得出目前嘅潘頓幾有Heart，勢要打破韋達十三連冠嘅美夢！之但係都係嗰句，潘頓成與敗「還須看阿John」！<br><br>高明<br>Email：mailto:koming@appledaily.com</p></body></html>