<html><header><meta charset="utf-8"><title>格鬥之王4：Strong is the New Sexy　美女拳王</title></header><body><h1>格鬥之王4：Strong is the New Sexy　美女拳王</h1><p>電影需要女主角，一代宗師才有章子怡練八卦掌；現實中，武術很大程度是男人的浪漫，女人為Keep Fit才玩。女人很少願意被視為打得，又怕大隻，Soisci例外：贏過泰拳世界冠軍，畢業論文寫女人如何借打拳衝破性別定型。都2013了，世界需要新定義。Strong is the New Sexy！<br><br>記者：劉嘉蕙　攝影：陳永威<br><br>場地：Versus Performance （2851 1929）</p><p>擂台上的人類學者
</p><p>26歲的Soisci Porchetta好打得，拿過World Professional Muay Thai Federation （WPMF）及World Kickboxing Corporation （WKBC）冠軍腰帶。有別於電視上常見的女拳手，屬45公斤級別的她嬌小、長髮、上擂台會畫一點眼線。她是中意混血兒，會講「岑麗香腔」廣東話，歪歪哋音附帶甜笑那種。七年前定居香港，Soisci一開始玩巴西柔術，有時在健身室跟男生對打，贏了，男生會不服氣，「一係嬲，一係唔再同我打，一係突然扮晒教精我，話頭先讓我贏，等我學嘢。」她說話很小心，不忘補充，「係小部份，好多都好支持嘅。」 2010年中大畢業，念人類學，畢業論文獲刊登於學術期刊，講女人打泰拳。泰拳發展逾二千年，在發源地泰國，女人打拳卻是近20年的事。古時社會認為打泰拳是保家衞國，女人出現會令男人分心，所以連觀眾席上都謝絕女色。現在開明了，有女人走上擂台，也可以入場吶喊助威，但在當地某些主要場館，擂台一旦被女人碰過，就要進行清洗儀式。<br>香港對女人打拳限制較少，事實是在認真打拳的女人不多。Soisci有個朋友是兩子之母，人家知她打拳，忙不迭送上劣評，「說甚麼身為人母不應打拳，又唔係打仗，做運動咋嘛！」自言我行我素，從未覺得運動有男女之別，但朋友的經驗令她好奇，於是發問卷訪問非泰拳人，研究社會有多接受媽媽拳手，「我的研究發現，超過九成人不接受母親打拳，調轉，父親打拳，大家覺得OK。」<br>「社會普遍認為，打拳令女人冇咁女人，影響美貌，會跟性別角色產生衝突，我想問，女人除了以上這些，就沒有其他可取之處了嗎？」</p><p>談談情練練武</p><p>男人愛武，天生的，DNA作祟；Soisci學武，笑言是Karma（業），「一切都是命。」她不是天生運動迷，在意大利出生，因父親工作關係，住過七個國家；在意大利玩過吓體操、在加勒比海巴巴多斯練過吓太極，通常學不到一兩年就搬家。在香港念國際學校，同學玩排球籃球，她發現自己是個Terrible Team Player，田徑表現也不突出，「教練話呢個人體育零天份。」她沒所謂，少女嘛，戀愛大過天，住英國時，前男友玩功夫，她跟着學當拍拖；到18歲成年，前男友說想來亞洲闖闖，她又跟，就來了香港；玩巴西柔術，自然也因為「男友都玩」。那段關係在她入中大時完了，她學武卻學出癮來。學校在馬料水，她天天下課後撲到中環練武。本身練巴柔的她，後來發現女生對手太少，唔夠腳比賽，所以轉玩泰拳。大學畢業，她的同學在搵工，她飛去泰國學拳，待了半年。<br>她說，自小在世界團團轉，不知自己是哪國人，「我冇愛國情緒，聽到人哋講意大利或香港，不會感到興奮。出去比賽，國籍一欄我都隨便填，不過主辦單位多數會幫我寫意大利，聽落去國際化呀嘛！」在泰國，天天練六個鐘拳，拳友圍埋沖凍水涼、煮泰菜學泰文，令她有了歸屬感，「我發現我想留在這個圈。」練到差不多，武館替她報名世界賽，那時剛失戀的她硬着頭皮應戰，居然贏了。她決定認真打下去，11年返港在大型健身中心開始教健身和泰拳。</p><p>大隻唔代表唔靚</p><p>Soisci說運動給她自信，「細個我好驚青，打拳後會覺得，人哋一拳打埋嚟我都唔驚，面試見工嗰啲有乜好驚？」但很多學員只當玩玩Keep Fit，「有些香港女仔有個不合理的幻想，以為打拳一定會變筋肉人、好大隻，所以成日就住就住，我成日同佢哋講，要變到電視上選手咁大隻，是瘋狂練習及嚴格飲食控制才會出現的結果。」又有一部份當公餘消遣，志在有個伴吹吹水，「我想學生有進步，態度認真，那些來傾偈的客，我不介意她們找別的教練。」<br>Soisci說，運動令人大隻，無可避免，她也不喜歡見到自己練到胸細咗、或者踢腿踢到腰下有肌肉突出來，「好似有肚腩咁，你摸吓，其實硬㗎。」但咁叫靚定唔靚？見仁見智，「香港鍾意女人瘦，外國好多女明星都一身肌肉，如麥當娜。我會覺得，女人有肌肉有型，係一個比較好的Role Model。而家好多健身中心都會貼一句，Strong is the new sexy。」又不忘人類學上身，「人類審美觀演變，其實同經濟發展有關。維多利亞時代，女人肥肥白白係靚，因為代表佢哋食得飽、唔使捱。到近代，歐美人又覺得曬黑先靚，因為代表你有錢去遊埠曬太陽。」她的意思是，黃金比例不是絕對；瘦即是靚，是社會教出來的。人類以為自己在追求靚，潛意識裏想的，可能是其他。「未來，我相信大家會追求健美身形，見唔見健身事業膨脹得好勁，私人教練收成700蚊一粒鐘。要身形Fit，要有錢有時間唔使返工先Afford得起。」</p></body></html>