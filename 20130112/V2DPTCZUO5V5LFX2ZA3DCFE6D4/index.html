<html><header><meta charset="utf-8"><title>隔牆有耳：<br>情陷特首的女人　命裏早注定出醜<br>愛在元秋<br> - 李八方</title></header><body><h1>隔牆有耳：<br>情陷特首的女人　命裏早注定出醜<br>愛在元秋<br> - 李八方</h1><p>三個字，停不了。元秋蔣麗芸潑婦罵街式捍衞狼英，網民深受感動改完圖後，欲罷不能，即時搵多兩首金曲嚟祭旗，改埋歌詞，其中譚校長金曲《愛在深秋》，被填詞人梁栢堅怒改為《愛在元秋》，歌名已「夠揪」，睇完首兩句已經笑到停唔到，「如果命裏早注定出醜，毋須立法會裏面出頭」。</p><p>元秋為咗袒護狼英，竟然拖晒啲男人落水，話唔少男人連自己結婚紀念日都記唔清楚，點會記得僭建咗嘅花棚！有網民可能未能釋懷，再將王菲嘅成名作《容易受傷的女人》改編為《情陷特首的女人》，一曲說盡元秋「情難自禁，麗芸其實屬於極度情陷特首的女人」。<br>元秋係咁俾人惡搞，多謝都嚟唔切啦。佢噚日喺立法會見到記者仲係哨起棚牙繼續笑面迎人，果然係第一大黨禮義廉黨員。</p><p>《情陷特首的女人》</p><p>作曲：中島美雪（原曲《容易受傷的女人》）<br>作詞：無敵神駒<br><br>彈劾議案太不堪　為了CY幫腔叫陣<br>即使方法極愚笨　憐愛卻更深<br>誰料愛你太過深　為與CY輕輕貼近<br>當選的確是緣份　終於穿了崩<br>情難自禁　麗芸其實屬於<br>極度情陷特首的女人<br>不要拉布　不要鬧來鬧去<br>請珍惜我契家<br>如明白我　再度重投熱戀<br>這個情陷特首的女人<br>不要等　振英哥　請熱吻<br>無論僭建有幾真　或你終於輸光信任<br>不管一切是疑問　快樂是情人<br></p><p>《愛在元秋》</p><p>作曲：李鎬俊（原曲《愛在深秋》）<br>作詞：梁栢堅<br><br>如果命裏早注定出醜<br>毋須立法會裏面出頭<br>元秋 護主拋錯生藕<br>相對低手<br>以後 亂咁噏佢係堅抽<br>男人 係結婚紀念釋囚<br>回憶在記憶中的我<br>今天曾汗流<br>蔣門人 抹去舊事<br>CY嚇我 師奶有你<br>炮是亂發不可收<br>你是可愛到永遠<br>我哋真心扯火拖老牛</p><p>【話你知】<br>元秋話好多男人忘記結婚紀念日，狼英記唔記得呢？佢喺1981年8月7日同乜太結婚嘅，唔好又話唔記得。婚呢，結咗就存在㗎嘞！<br><br>mailto:pf_lee@appledaily.com</p></body></html>