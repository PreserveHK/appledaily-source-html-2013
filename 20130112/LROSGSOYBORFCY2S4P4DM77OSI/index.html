<html><header><meta charset="utf-8"><title>非常人：劇本＝給父母的信</title></header><body><h1>非常人：劇本＝給父母的信</h1><p>訪問黃詠詩如捉伊人，相約五次甩底三次，見面對談要和她的跳躍思想角力，這句未說完，下句她已搶閘吐出。對談過程中，我遊走她年少時的痛苦和孤獨，見證她徘徊自卑與自信之間，體驗她的豐沛情感，內容橫跨低俗與高雅，笑位不少，深思更多。<br>文：蔡俊業　攝影：林栢鈞<br>場地：百老匯電影中心、Kubrick<br><br>部份圖片由受訪者、右眼球、詩人黑盒劇場、非常林奕華及香港藝術節提供</p><p>改劇本即叫即蒸</p><p>末日預言沒應驗，然而2012年最後兩個月，黃詠詩一直處於末世狀態，幾項大事恰巧前後腳堆在一起發生，忙到發瘋。<br>她在演藝學院修讀兩年的編劇碩士課程去到尾聲，戴四方帽前得完成畢業劇作《屠龍記》予教授評核；兩年前為「非常林奕華」創作的《賈寶玉》，亞洲巡迴演出11月底登陸澳門，事前要過大海接受訪問及出席座談會；還有，為林奕華全新創作的舞台劇《三國》，也鐵定在除夕前三天在台北公演。劇場界有個術語叫「Frozen」，指導演確定劇本最終定案，但林奕華主張帷幕一日未拉開，劇本仍可修改，力臻完美，阿詩作為大腦，就得無間斷穿梭往返香港和台北當「點心妹」，「十七個角色十二場戲，我寫畀一個角色嘅對白，林導演可能會分畀五個人講，寫畀十個角色嘅對白，佢會畀一個人Solo，排完戲佢覺得邊度邊度好似崩咁忽，需要加一段戲，咁我就要過台灣『即叫即蒸』，同佢夾完自己要匿埋三個鐘，跟住再交稿。」夜闌人靜，眾人高床軟枕，她仍要默默拍打鍵盤，睡眠是奢侈的，眼皮稍稍墮下，她就在面書寫上「我好精神」自我激勵，驅趕周公。<br></p><p>她的艱辛，確實不足為外人道，「演員讀完劇本，導演話有兩場唔要，咁點？變成兩篇獨白囉。搞完，嫌獨白太長，Cut短擺去第二個Scene嘅結尾，咁我就要睇睇點樣喺第二個Scene鋪番呢段獨白，執番順佢，呢個過程好得人驚，因為得幾日時間做。」作為記者，當然了解這份孤獨和焦慮，但她比我幸運，她有導演派定心丸，編輯只會追我交稿。「佢話唔緊要，寫完再執，演員讀讀吓就會幫你啲對白搵到講法，佢不停話我哋係一Team人，唔係將個波掉畀你就算，聽到呢句我就有能量，覺得應該搞得掂。」</p><p>愛上《紅樓夢》</p><p>總算捱到《三國》首演，坐在容納逾千五人的台北國家戲劇院，她發覺：「台灣觀眾好專注。」香港觀眾看罷舞台劇，就算收到劇場派發的問卷也不會花時間回覆，台北觀眾就非常認真，回家反思再寫感受，且不是一句起兩句止，「有個台灣觀眾話好震撼，無諗過可以咁樣去解釋三國歷史，覺得好感動又好激動，嗰晚Opening完之後凌晨兩三點就喺網上見到佢篇文。」有讚亦當然有彈，且不留情面，「有一篇話：『點解會有京劇片段？咁編劇咪好易做？不過第一段又真係幾好笑，演員做得好。』即係佢覺得做得好係演員功勞，唔好睇就賴晒編劇。」<br>人離鄉賤，她明白在台北舞台劇界無知名度，但遇上這些批評還是感到不忿和無辜，因為幕幕演出都是心血，「將咁大本《三國演義》變成十二個Scene，每個Scene只得三頁紙，唔好以為我就咁寫三頁紙出嚟就算，工序好漫長㗎，我先寫二十頁之後一路濃縮落去，幕後心機佢唔Appreciate，佢唔敢鬧林導演，就鬧一個無知名度嘅我！所以遇到好觀眾要好好記住。」這是她第二次為「非常林奕華」將中國四大名著改編成舞台劇，兩年前的《賈寶玉》，外界覺得是她的上位作，「我本來想推㗎，因為撞正十一月要做《寒武紀與威士忌》，《賈寶玉》就十月上，但改編《紅樓夢》係我夢想。」她直言不喜歡《三國演義》，就算看畢全書也對這段歷史無動於衷，但只要話題轉到《紅樓夢》，她立即上身，說自己邊讀書邊揪心，「一個作者用畢生血淚寫成巨著，二百幾個角色，而且專寫女人、寫青春，太令人着迷。」</p><p>書頁揚起，時光逆轉，九龍塘德雅中學圖書館裏，中三學生黃詠詩正細讀《紅樓夢》，並非單純為興趣而讀，而是背負人生目標。「當年要讀十六科，癲咗！我唔係應付唔到，只係覺得就算考到A，同真正明白教科書裏面嘅生命力係兩回事，於是我走入圖書館，拎本《紅樓夢》睇，我要學一樣嘢，連考第一嗰個都唔識。」學甚麼這麼厲害？就是窺探別人心靈角落的技巧。「喺學校大家不停讀書，對於我嘅評價同印象只會係──成績幾多分、上堂乖唔乖、生得靚唔靚、用原子筆定鉛芯筆，對於我自己、我屋企發生乜事，無人Care無人問。每個人心入面都有個好重要嘅旮旯，我可以窺探呢個旮旯，拎支筆寫低。」</p><p>初嚐合作滋味</p><p>黃詠詩生於大家族，爺爺篤信三清，是聞名港澳的黃道長，於打齋業界相當顯赫。<br>「以前無互聯網，有人專登搭船過香港請佢過澳門打齋。」家族人多，她笑言至今仍不知阿爺全名，「阿爺有十二個仔女，又有好多人契佢，成個家族二百幾人，所以我喺舞台劇《破地獄與白菊花》入面，話阿嫲出殯嘅場面真係黑社會咁樣，好大鑊。」她自小已領略到何謂死亡與終結，八歲時父母離婚，兩姊妹跟隨母親生活，母親要到內地工作，與女兒聚少離多。兩姊妹相依為命，沒錢參加課外活動，沒群體生活，反令她學會從旁觀察。「邊個同邊個鬧交，邊個同學原來屋企有人死咗所以好Down，呢啲事我成日睇到，好想講出嚟，覺得自己好特別。」閱讀成為最好的消遣，「好鍾意睇李碧華小說，《秦俑》、《潘金蓮之前世今生》，睇到識背，仲有一本叫《糾纏》嘅短篇，講落仔。」她視之為秘笈，還背誦小說裏的好句式。<br>縱有洞察別人的能力、深厚的文字根底，她至今仍沒想過會做編劇，中三那年參加沙田話劇團主辦的「青少年劇場」，孤獨精從舞台中初嚐大夥兒做一件事的樂趣；及至預科畢業，她選擇入讀演藝學院，主修演技，之後加入了詹瑞文的「劇場組合」，劇團主攻即興創作的兒童劇，因此開啟了她的寫作大門。「嗰刻逐漸發現，我想表達自己諗法，做演員未必係最好，但係一個幾好嘅起點。」</p><p>自卑心靈的鏡</p><p>寫呀寫，轉眼十年，由首套劇本《白老鼠靚靚和大配角思思的家庭糾紛》（重演時稱《家有一鼠》），到今個周末於葵青劇院上演的《三國》和三月於藝術節公演的《屠龍記》，她相信背後緣於因果。<br>「屋企打齋關係，我細細個就有因果概念，好多人以為林奕華都搵我寫劇本好勁，其實淵源只不過係十年前我做兒童劇，喺後台同個女仔講《紅樓夢》好好睇，相隔差唔多十年，呢個女仔幫林奕華做嘢，已經係高層，佢知道林奕華要搵女編劇寫《賈寶玉》，又記得我係編劇，先介紹我畀林奕華識。呢個際遇你點講？如果唔係黐起條筋讀《紅樓夢》，之後就唔會有事發生，你做一樣嘢，慢慢就會轆個果出嚟，無得Plan。」<br></p><p>際遇無法控制，但劇本內容可以，劇本呈現觀眾眼前是一齣劇，放諸自己身上是一面照到自卑心靈的鏡。「寫《三國》真係喊得好慘，劇本主題問何謂成功？入行咁耐，不停諗番點解會寫劇本，先發現原來一直追求別人認同自己有幾特別。我知乜嘢叫死亡，但你哋只係知乜嘢叫鉛芯筆、邊嚿擦膠香。我好介意我無鉛芯筆，只能夠用中華牌，細個返學校俾人笑，俾人蝦，呢啲經驗令我有報復心理，驅使我向前，但睇番先知呢啲嘢已經唔存在。」寫劇本為復仇，亦為向父母溝通，「離咗婚卅年，到𠵱家仲係鬧緊對方嗰陣做錯先，我想佢哋放低。」尤其是對父親，「我有好多嘢想同佢講，我好掛住佢，但佢就不停講佢有幾慘，所以寫《一粒金》、《破地獄與白菊花》都係想爸爸知多啲我諗法，我只有佢一半聰明，但點解佢仲唔可以放開？」<br>訪問期間，黃詠詩思緒跳躍，但話語不急，神情平靜，惟獨說到父母，她雙眼睜得老大，只因她仍着緊，仍意難平，希望兩老早日放下怨恨。她透過劇本開解無數人的心結，救贖內心黑暗一隅，但願她有天也能自救與釋懷，不再惆悵。</p><p>第四十一屆香港藝術節《屠龍記》</p><p>日期：3月14日至3月24日<br>地點：香港大會堂　票價：成人$180至$350、學生$90至$120<br>網址： http://www.hk.artsfestival.org/tc/programme/408-smear </p></body></html>