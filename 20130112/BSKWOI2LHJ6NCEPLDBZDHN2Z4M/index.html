<html><header><meta charset="utf-8"><title>蘋機會：CES小相機　復古橫行</title></header><body><h1>蘋機會：CES小相機　復古橫行</h1><p>講明是電子消費品展，數碼相機又邊走得甩？不過CP+二月舉行，大牌子專業機絕對有理由留力，造就一眾小型DC於CES大亂鬥；這邊廂富士的X20和X100s質素贏晒，出力延續復古風，那邊廂Canon的Powershot N設計就夠晒破格，絕對吸引眼球！<br><br>記者、攝影：韓繼聰</p><p>延續復古風潮</p><p>富士連氣發佈兩部復古風的升級機——X20及X100s，外形基本無大改變，但更換了新一代的X-Trans CMOS II及EXR II處理器作核心，第一個感覺便是「快」！特別是對焦速度，明顯比舊版X100爽快得多；X20則加入有拍攝資料的觀景器，及銀黑新色，復古味更濃，令小記有立刻買下的衝動！<br>Pentax的MX-1同樣加入復古行列，操控感覺夠專業，1,200萬像加f/1.8，只看屏幕影像，已感質素有保證；網上流傳機頂、機底是以黃銅所製，不過現場未得證實，但硬朗線條，加「重金屬」手感及包皮機面，絕對是復古式華麗之作。</p><p>Pentax科幻全景相機
亂入！</p><p>Pentax還有部概念相機，左右各設一組全景鏡頭，將兩邊影像合併，即可做出上天下地的「真全景」！</p><p>Powershot N
鏡頭係「失打」</p><p>你愛玩復古？這邊有人堅持要創新，當中最搶眼非Canon Powershot N莫屬！四四方方超小巧機身已經夠過癮，將快門設於鏡頭外圈更是抵死創新。試玩時發現，此設計相當方便隨時拍攝，但由於變焦同時設於鏡頭外圈，起初會有「誤拍」情況出現。不過小小機仔，設8倍光學變焦，又Wi-Fi、濾鏡、Touch芒，一副全能玩樂格！</p><p>Polaroid都來玩數碼？</p><p>Polaroid亦出了一部換鏡Android相機！不過現場的多部測試機，長期處於缺電狀態，加上系統不時Hang機，實在令人好無奈！屏幕質素一般，感覺有點玩具相機感覺，所以說創新和實踐絕對需要並重啊！</p><p>Samsung勁玩單鏡頭3D</p><p>Samsung相機方面，今次CES以升級版NX300配合世界首支單眼3D鏡頭作主打，雖未能了解當中設計原理，但實試下3D效果突出，與一般3D相機幾近無異。</p><p>Panasonic運動CAM</p><p>最近潮流興玩運動型相機，Panasonic亦發佈了一部HX-A100，除可作全高清攝錄之外，最開心是可經USTREAM作實時轉播。</p></body></html>