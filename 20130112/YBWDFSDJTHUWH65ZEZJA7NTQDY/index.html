<html><header><meta charset="utf-8"><title>年年幫駒媽賀壽<br>驚爆朱咪咪崩牙駒親密關係</title></header><body><h1>年年幫駒媽賀壽<br>驚爆朱咪咪崩牙駒親密關係</h1><p>58歲的朱咪咪，跑慣江湖唱酒廊，前晚在澳門出席最近刑滿出獄的江湖中人尹國駒（崩牙駒）母親壽宴。擔任司儀兼唱歌助興的朱咪咪，更替主人家邀來出爐視帝黎耀祥和方伊琪表演。朱咪咪昨日接受訪問，自爆獲壽星婆駒媽痛錫，年年撐場賀壽，她更直呼崩牙駒為阿駒，可見二人關係密切。</p><p>澳門江湖猛人尹國駒去年底出獄，重獲自由後與家人團聚，前晚駒媽在澳門漁人碼頭會議廳中心搞壽宴，崩牙駒邀請了三屆視帝黎耀祥、朱咪咪和方伊琪前來表演助興，原來朱咪咪是駒媽至愛，並幫手安排表演嘉賓，她為𠱁壽星婆，席間大唱徐小鳳經典金曲。</p><p>變A貨徐小鳳獻唱</p><p>崩牙駒獲釋後，前晚首年為母親賀壽，筵開133席大宴親朋，尹府壽宴的會場保安嚴密，崩牙駒全程笑容滿臉，朱咪咪、祥仔和方伊琪不但為駒媽大唱生日歌，還伴着壽星婆切蛋糕。兼任司儀的朱咪咪昨日接受本報電話訪問時，自爆受駒媽寵愛，她說：「我每年都去駒媽壽宴，十幾年前已經開始，駒媽好錫我，阿駒入獄前我都已經去，今次阿駒返出嚟，開心啲咪搞大啲，駒媽都想熱鬧啲。」朱咪咪稱呼崩牙駒為阿駒，足見他跟崩牙駒母子關係密切。<br>問到朱咪咪收多少酬金？她說：「我收利是，冇計錢，駒媽咁錫我，我每年開演唱會，佢都嚟捧場。呢次壽宴，佢半年前已通知我。」據知朱咪咪還幫手聯絡祥仔和方伊琪，朱咪咪說：「唔係我統籌，佢哋嗰邊都有人。」駒媽愛聽徐小鳳，朱咪咪就變身A貨徐小鳳，她說：「唱咗幾首小鳳嘅歌。」</p><p>傳祥仔收酬金20萬</p><p>壽宴中不乏感人場面，朱咪咪說：「全場好感人同溫馨，阿駒同細佬上台唱咗《念親恩》，兩兄弟攬住阿媽，駒媽忍唔住喊咗出嚟，咁感動點會唔喊？呢次係阿駒出嚟第一次同駒媽賀壽。」朱咪咪更大讚崩牙駒歌喉，她說：「成家人個個都好唱得，好掂。」<br>祥仔前晚逗留大半小時，先後唱了三首飲歌，分別是電視劇《巾幗梟雄之義海豪情》歌曲《紅蝴蝶》、《有酒今朝醉》和《前程錦繡》，其後他還跟崩牙駒胞弟尹國雄合唱了《舊歡如夢》，記者昨日致電身在內地工作的祥仔，他說：「國雄唱得幾好，記得晒啲歌詞，我仲以為要傍住佢。」<br>祥仔指他做過三年駒媽壽宴表演嘉賓，但由於往年崩牙駒正在獄中，前晚才首次碰面，他說：「駒哥好孝順佢媽咪，佢又好客氣，我一去到就畀咗酬金先表演。」接觸崩牙駒後可覺他豪氣？祥仔說：「睇唔出，佢同普通人冇分別。」有傳祥仔前晚出騷酬金達20萬，他避談：「錢幾多就唔好講，講得多又唔好，少又唔好，大家鍾意點傳就點傳。」</p><p>祥仔透露在後台等候時，崩牙駒帶同親友進來要求合照，他當然樂意做人肉佈景板，為江湖中人私人宴會表演可有甚麼禁忌，祥仔說：「冇乜特別唔同，始終都係一個騷，呢晚又係老人家生日，我哋作為藝人嘅，志在娛樂大家，唔理佢乜嘢背景、地位同階層，我又冇黨冇派，我接騷只係睇乜嘢性質，今次係咪咪姐叫我。最緊要老人家開心，我哋有陪佢上台切蛋糕。」</p><p>方伊琪讚歌藝出色</p><p>另一表演嘉賓方伊琪表示過往曾出席過約三次駒媽壽宴，她昨日在電話中回應：「我唔係第一次見駒哥，佢好好。」方伊琪也大讚崩牙駒兄弟為母獻唱一幕感人，她說：「咁多人同佢慶祝，最緊要老人家開心，我都係收封利是。」方伊琪指崩牙駒的歌藝有80分，她說：「佢唱得唔錯，佢哋唱卡拉OK，好多人都唔夠佢唱。」<br>採訪：比華利、楊潔雯</p><p>【2012年度勁膠金曲頒獎禮】<br>可能係今年最公正嘅頒獎禮，保證冇內定冇黑幕，快啲去投選你心目中今年最膠嘅歌曲啦！本月20號將揭曉誰是最膠XD<br>→  http://campaign.appledaily.com/2012awards  <br>  <br>【齊齊投選2012年娛圈風雲人物】<br>入面粒粒巨星，你想咀佢，定想掟蕉過去？XD<br> http://bit.ly/ent_2012  (電腦版) <br> http://bit.ly/ent_m2012  (手機版) </p></body></html>