<html><header><meta charset="utf-8"><title>智取大市：年尾濠賭抵玩過內險 - 晉佳</title></header><body><h1>智取大市：年尾濠賭抵玩過內險 - 晉佳</h1><p>三中全會之後，中資股短線爆升完一輪又唞唞，噚日升跌股份比例之中，四成股份上升，六成股份下跌，市況示人以弱，不過，喺升浪當中，尤其是11月表現理想之下，跟住嚟緊嘅12月例牌無風無浪，到時個市應該「差極有個譜」，而「差極有個譜」就成為年底前炒作主題之一。<br>「差極有個譜」大抵可以睇成兩個最有可能發生嘅劇本，第一，勢如破竹，第二，平平無奇，兩個劇本之下，相信都會有嘢炒，問題係開邊瓣。如果簡單地以科網、濠賭股同中資金融股比較，科網、濠賭股似乎抵博些少。</p><p>銀娛股價夠硬淨</p><p>晉佳先用濠賭股代表股份金沙（1928）、銀娛（027），同內險股國壽（2628）比較吓，咁樣跨板塊比較，相信只能夠用圖表去拆解。先講銀娛同金沙，由10月下旬港股向下調整，以至11月初開始熱炒三中全會概念，兩隻濠賭股個幾月以來面對劣勢，一直未曾成為受歡迎股份。<br>大家嫌佢估值高，又嫌佢升得太多，不過，望一望個圖表，銀娛喺呢個幾月裏面，股價絕對談唔上有捱過價，前收市價59.75元，只係較10月21日歷史高位63.75元低6%。股價跌極都跌唔落，中資股無論點炒，資金一直唔肯換馬。<br>銀娛喺升浪整固期之間都咁強，慢慢就形成咗杯柄形態。喺升浪頂部形成杯柄形態，可視為強烈利好嘅走勢，至於金沙圖表亦呈現同一形態，目前兩隻股都啱啱做咗支「柄」，呢個位可視為上市最後機會，有心入場就唔好等，𠵱家要郁手。</p><p>國壽值博率唔高</p><p>濠賭股貴就係貴，但各位都見到而家根本冇增長型港股嘅市盈增長率（PEG）低過一倍（超過一倍被視為增長追唔上估值，算係估值偏貴），所以貴極都有人信先係重點。<br>至於國壽又點，你睇月線圖暫時出現大陽燭，單月成交（11月1日至26日）亦肯定係2012年3月以嚟最多，長遠先見到第一棍價量齊升。上星期國壽周線圖同樣係大陽燭，不過，海嘯到而家，國壽周線大陽燭價量齊升之後，通常升勢無以為繼，至於日線圖亦已經進入嚴重超買，照track record睇，值博率唔算高。<br>加上頭先講過，濠賭股資金完全冇因為中資股短線強勢而流走，更顯得濠賭強、中資金融股弱，之所以晉佳寧願博濠賭股都唔博內險，晉佳估計，年底前銀娛升一至兩成唔太難。<br>不過要補充一點，濠賭股只限持有直至明年初，原因係明年農曆新年係下個中國傳統大節日，到時分分鐘傳出下一輪打貪措施拖累濠賭股，股價年底前就係蜜月期，出年就未必咯。</p><p>晉佳<br>本欄逢周三刊登</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24 </p></body></html>