<html><header><meta charset="utf-8"><title>中門大開：董朝浮誇風再臨 - 添馬男</title></header><body><h1>中門大開：董朝浮誇風再臨 - 添馬男</h1><p>搶地搶到入郊野公園，等如向地產商表示梁振英建屋指標已成泡影，棄械投降。有常識者都知香港唔係缺地，只不過政府捨難行易，解放軍唔敢得罪，新界鄉紳係梁振英忠實政治盟友，為佢保駕護航做馬前卒，所以政府連僭建都雙重標準，邊有膽去掂丁屋地。兩大土地來源都由有勢力人士把持，好打得之林鄭司長，只係會揀冇還手能力嘅人打，鄉紳與軍隊，當然係扮friend揸手為上。</p><p>冇政策靠把口搭夠</p><p>民粹式建屋運動，源於梁振英選舉吹水空洞承諾，到遇上各式各樣城規、環保法例，就諉過公務員，一年下來，政府內部都知道解決房屋問題無捷徑，肯定成為一個推莊卸責遊戲，所以陳茂波先提出入郊野公園起樓，當民意反彈、激烈反對時，便指政府已落力搵地，無奈市民反對，將責任推得一乾二淨。<br>梁振英、陳茂波、張炳良及一眾梁粉，夾手夾腳推高市民對資助房屋需求，原本不屬政府優先處理的單身年輕人，也要納入政府扶助範圍，居屋轉售放寬，未見其利，先見其弊，推高二手居屋樓價。工廈改造成住宅政策，又忽然告終。梁振英自97年起已主導香港房屋政策，十幾年經驗，點解好似今日先知道土地由開拓、平整成熟地，需要一段時間造地。又點解好似今日先知道城規制度，土地規劃、改變用途、改變限制，全部需有法定程序，有上訴途徑。其實講到尾，只因為佢一開始罔顧現實，為咗選舉而亂噏，奇就奇在當時不少傳媒中人，學術精英信以為真。<br>可以預言搶高爾夫球會用地，最終只會不了了之，而原本上屆已諮詢在維港以外進行填海造地，在陳茂波、黃錦星一眾低水平低民望政客手上，唔「禍」都會搞「禍」。民粹式施政，就係見風駛隽，東搞搞、西搞搞，邊度有水抽，就搭嘴講兩句，議員問到軍事用地，就搭嘴抽抽水，環保組織提到高爾夫用地，又搭嘴話研究，冇政策就靠把口搭夠，講咗當做咗，自我感覺良好。<br>良政善治，唔單只聽從民意，仲要細心經營，做好政策，反覆論證，吸納相關人士意見，完善執行細節。梁政府重回老董時代浮誇風，其實真正躁動是梁振英，急於求成，以短期行為作施政規劃，想挽回民望。<br>又急又亂，已成為新政府典型作風！<br><br>添馬男</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 <br></p></body></html>