<html><header><meta charset="utf-8"><title>柏案驚奇：我冇份話事「價」！ - 方栢翹</title></header><body><h1>柏案驚奇：<br>我冇份話事「價」！ - 方栢翹</h1><p>加里夫巴利在皇馬「地標戰」正選上陣，與C朗組成「地上最豪」雙翼；但實情剛傷癒的巴利掂波唔多，明顯狀態未足。有幸右閘丹尼爾卡華積的傳中，讓巴利加盟首仗即有波入；否則皇馬是役和波失分，未知外間給予巴利的評論和壓力會如何？<br>球迷評價球星，喜歡以其身價來衡量：「咁都射唔入？點值3,000萬鎊身價？」但大家有否想過，這「身價」其實係球星本人「冇份話事『價』」？ 就好似09年賣400萬一層樓，𠵱家賣600萬，你買完都唔會話：「又冇大到，個景又冇靚到，唔值呢個價！」值與唔值，其實只因有冇人買同賣，與「件貨」本身無關。C朗8,000萬鎊身價，於皇馬近3季平均每季入55球；照計，8,500萬鎊的巴利咪要每季入59球先叫「符合身價」？我相信唔少球迷真係咁諗。<br>這類「無辜」背上高價標籤的球員，在英超特別多，我第一個想到的是當年加盟曼聯的貝碧托夫。「3,000萬鎊喎！入得9球？咁水皮㗎？」其實撇開他偶而場上「懶懶閒」，加盟首季有9個入球及9個助攻，全隊近3成入球都關佢事，怎可否定他對當屆聯賽冠軍的重要性？如果當年貝碧只賣1,000萬鎊，大家又會否改口「好勁喎佢」？達寧2,000萬鎊過利物浦，個個話佢「麻麻地」；今日500萬鎊過韋斯咸，大家又覺得「踢得幾好喎！」其實達寧都係專心踢自己嘅波；未知巴利可否有這「安靜踢好波」的福份？</p></body></html>