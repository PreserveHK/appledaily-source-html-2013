<html><header><meta charset="utf-8"><title>求驗客手記：兩球助攻畀利記舒維爾無間道</title></header><body><h1>求驗客手記：兩球助攻畀利記<br>舒維爾無間道</h1><p>如果一個球員入咗1球同造出3個助攻，係咪代表佢隊波入咗4球？舒維爾會答：代表場波踢成2:2！究竟佢係利物浦球員，定係史雲斯嘅人？<br>舒維爾就好似《無間道》入面嘅劉健明，喺星期一晚英超，佢好似分唔清自己嘅身份，既幫史雲斯入波，又助攻畀利物浦，結果參與晒4個入波，為新東家史雲斯主場以2:2逼和佢嘅前球會利物浦。<br>舒維爾喺兩分鐘就為史雲斯開紀錄。不過之後佢就迷失咗自己身份，喺4分鐘送出致命直線，一刀插入自己禁區，史雲斯嘅隊友唔會意，但史杜列治就好有默契，接應舒維爾嘅「助攻」，幫利物浦追平1:1。史杜列治4場英超入4球，佢話呢吓走位純粹靠估，「我都係估佢回傳咋。今次係我好彩，佢真係傳去嗰度，咁我先入到波。」</p><p>1入球3助攻=2:2</p><p>舒維爾可能仲未發覺自己已經轉咗會，或者以為搭咗時光機返回上季，佢繼續助攻畀利物浦。36分鐘，佢喺中圈將個波傳咗畀由車路士借到利物浦嘅域陀摩西斯，後者一路殺入禁區頂抽射入網，幫利物浦半場反超前2:1。望住球場上比分牌，舒維爾雙手抱住佢個光頭，非常失望。<br>好好彩，舒維爾有半場時間去彌補自己嘅過錯！64分鐘，佢頭槌助攻畀米捷破網，最終史雲斯主場以2:2逼和利物浦，紅軍就繼續排榜首。至於舒維爾就成為呢套「球壇無間道」嘅主角，交出1個入波同3個助攻，參與晒4個入波。</p><p>「想即刻搵窿捐」</p><p>無啦啦做咗臥底，送咗兩次助攻畀前球會，舒維爾賽後真係冇面見史雲斯球迷，佢話：「係好慘痛嘅感覺，我唔想再有其他球員經歷到呢啲事；你會想即刻搵窿捐，去個全世界都見唔到你嘅地方。我真係好想同球迷道歉，因為我嘅兩次犯錯，令到利物浦賽和我哋。」史雲斯領隊米高勞特立就冇怪佢，仲話挫折會令舒維爾變得更強。</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 </p></body></html>