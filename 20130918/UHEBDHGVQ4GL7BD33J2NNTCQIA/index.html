<html><header><meta charset="utf-8"><title>智取大市：中海發展雙底冇得衰 - 晉佳</title></header><body><h1>智取大市：<br>中海發展雙底冇得衰 - 晉佳</h1><p>內地趁美國退市，大搞人民幣國際化，個上海自貿區搞到㷫烚烚，下一步美國為咗防止人民幣太快完成自由兌換，而搶佔美元市佔率，可能將退市步伐減慢，利用美元弱勢阻止人幣開放進度。薩默斯墮馬，唔知會唔會同上述情況有啲關係，但可以肯定嘅係，美國呢一刻放慢退市步伐，肯定有着數，一嚟可以試圖突擊人民幣，二嚟可以幫到美國自己經濟。</p><p>短線走勢差　趁機吸貨</p><p>喺上述前題下，加上斷估聯儲局唔敢做令美股重創嘅事情，再加上收水第一波肯定小試牛刀，動作一定唔大，所以周三公佈嘅議息結果，相信最悲觀都只係符合市場預期地每月減買債100億美元，再多都起碼要留番下次先做，甚至係減買債額最終少過預期。以市場演釋薩默斯墮馬嘅反應，顯示市場明顯歡迎退市退得慢，所以晉佳認為短線入市值博率相當高。<br>至於買乜嘢，晉佳偏好大路嘢，暫時繼續揀航運股，一嚟受惠退市慢過預期，二嚟又最受惠內地經濟回穩，基本上近期港股炒作主題都會hit到。<br>乾散貨航運股之前介紹過冷門股金輝（137），其他都值得留意。當中，爛到嘔嘅中海發展（1138），短線由高位急回一成，如果睇日線圖MACD指標，啱啱先喺高位出現沽售訊號，其實幾肉酸，但長線走勢似乎好到不得了。<br>睇周線圖，最近一年喺3元醞釀雙底形態最吸引，近期成交亦有趨勢高過舊年9月、10月，睇嚟有突破頸線5.28元嘅條件。睇埋反映乾散貨航運業嘅波羅的海指數，有機會繼續升，即使股份短線技術走勢樣衰，掉番轉可以視為分段逢低吸納嘅機會。<br>中海發展目前係冇盈利基礎可言，上半年虧損10億元人民幣，每股虧損27.1分，大約為34港仙，皆因煤炭、鐵礦石運輸行情低迷。<br>事實上，內地煤炭行業面對運輸瓶頸解決，供應大增，短期內都唔會有起色，煤炭運輸自然好難翻身。<br>不過鐵礦石運輸嗰part今年上半年有盈利1.37億人仔之餘，你睇鋼鐵業龍頭寶鋼擒擒青加價就知行情唔錯，運輸鐵礦石分部表現應該會逐步好番。<br>至於油品運輸今年上半年要蝕1.17億人民幣，就算能夠改善，其實都要成功控制融資成本，先至有望轉盈。<br>你睇間公司要虧轉盈，仲要面對咁多挑戰，所以估值註定極度低殘，市賬率0.5倍唔夠，對於一間唔會執笠嘅公司而言，確實衰無可衰，起碼冇公司差得過佢，相信長線已經輸極有限。<br>中海發展股價短線相當接近保歷加通道中軸4.14元，技術上睇，理應有支持，可先試試水。</p><p>晉佳<br>本欄逢周三刊登</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 <br></p></body></html>