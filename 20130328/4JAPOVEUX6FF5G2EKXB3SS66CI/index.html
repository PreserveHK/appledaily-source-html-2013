<html><header><meta charset="utf-8"><title>強勢居屋 - 左丁山</title></header><body><h1>強勢居屋 - 左丁山</h1><p>買居屋有幸有不幸，買天頌苑即使係價錢便宜，因存在先天性缺陷（短樁）及丟空十四年所衍生之漏水諸如此類問題，將來升值會慢之又慢，係典型之「弱勢樓」。地產代理老闆Ｗ以前教訓左丁山：「買樓要買強勢樓！」佢講嘅強勢，係指（一）位置好，（二）交通好，（三）建築物料好，（四）發展商商譽好，（五）圖則好。（六）會所設施好。知道嘅，可惜六好強勢樓嘅價錢特別貴，買唔起呢。一啲樓一聲話賣，即刻有人排隊睇樓，當然係強勢樓，一啲樓話要賣喎，三個月都無地產代理帶人上門，就係弱勢樓嘞。舉個例，沙田第一城就係強勢樓，沙田某個地產商開發嘅乜花園物花園就係弱勢樓囉。房委會建造嘅天頌苑當然亦係弱勢樓，弱勢居屋。<br>居屋之中嘅強勢樓，據講係赤柱之無敵海景居屋，經常有西人家庭出入，有西人住就係強勢樓？西人未必有資格買居屋嘅噃？一位知情人士對左丁山講，赤柱多西人居民，赤柱居屋常有西人居民出入，應該係居屋租客，但居屋點可以租俾西人呀？一位居屋居民話：「補咗地價咪得囉，但亦有業主偷雞嘅，幾難判定邊間居屋補咗地價，邊間居屋係偷雞租出。」<br>赤柱居屋補完地價之後，如要賣樓，聽講（在SSD、BSD前）市道甚佳，依家就乜樓都歸於沉寂啦。但赤柱公屋就冇咁受歡迎噃，因為赤柱出外交通不便，赤柱西人多、遊客多，物價較貴，公屋居民負擔較重，雖然幾近海灘，海水不能當水飲。當年王䓪鳴做房協主席，大力擁護董特首之八萬五政策，搶赤柱地興建公屋及居屋，曾受反對，但有人講：「公屋居民點解唔可以享受海景？」係啦，邊個敢話唔可以呀，冇飯食，食COVA蛋糕都得，如此「公屋狂熱」，結果就係冇贏家。新近認識一位房協委員，佢就好務實喎：「浸大學生話如果李惠利用作屋地，應該起公屋，唔可以起豪宅，我就認為咁樣做係違反善用社會資源原則，李惠利係珍貴豪宅地皮，賣出去值好多錢，將啲錢用在較便宜土地興建公屋，可以起得更多單位，有益輪候冊上人士！」此乃務實與嗌口號分別，只係怕梁先生政府鍾意嗌口號啫，例如「共圓中國夢」！</p></body></html>