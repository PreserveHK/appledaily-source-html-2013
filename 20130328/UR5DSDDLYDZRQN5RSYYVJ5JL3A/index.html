<html><header><meta charset="utf-8"><title>創業作業：<br>最意外的兩個startup教訓 - 宋漢生</title></header><body><h1>創業作業：<br>最意外的兩個startup教訓 - 宋漢生</h1><p>做startup已五、六年，教訓學了好多，最意外、最不做不知的，有兩個。<br>第一個，好多人以為做startup，是先雕好個完美的計劃，然後只需要執行，就發達。實情是，計劃通常錯，照我觀察，甚至是一定錯。道理上，就算是撞彩，都總有一、兩個例外，個計劃是全中，但我未聽過。所以個計劃一定會錯，而唯一懸念是錯得有幾離譜。</p><p>做錯事　沒有甚麼大不了</p><p>不單止開頭的計劃錯，一路邊走邊改，都會錯，有時甚至越行越錯，總之整體上大致越來越對，已是難能可貴。這個情況，其他某些行業都有，例如科學研究。提出猜想，設計實驗，嘗試推翻。猜想，大部份都錯，研究幾年，先找到比較對的猜想，絕不出奇，找得到已屬萬幸。<br>接受到自己經常錯，不容易。讀十幾年書，成績好那批，考試九字頭，即習慣10次對9次，變成10次錯9次，好難適應。就算讀得差的，讀書時，仲可以賴課本太悶、冇興趣，所以讀得差。但做startup，好哋哋有工不打，冇人逼，冇得賴。面對如此低的命中率，都應該好沮喪。<br>總結是，一開始，我以為自己一定對；然後，發覺自己可以錯；最後，學識原來自己通常一定錯。點樣令自己接受得到，我講不出好方法，只能說浸得夠耐，會慢慢睇化：噢，原來錯是常事，不是自己特別差，也不是個天針對你，沒有甚麼大不了。<br>想通了這一關，就自然開始做每一個決定時，留有出錯的餘地，例如，花這個數做宣傳活動，我估，有七成可能，做到銷售目標。當然，或然率都會估錯，但只要肯樣樣事打個機率上去，好多事情，看法會變得不一樣。我估，如果不是這樣想，我會做startup做到發神經。每次見到有人信心爆棚吹噓自己條startup橋，無絲毫質疑的空間，我都戥他牙煙。</p><p>原計劃　要又扭又轉又改</p><p>第二個，其實是第一個的延續。flickr本來是做甚麼的？本來是個網上遊戲，有一個分享照片的功能，結果好多用戶，鍾意分享照片多過遊戲，團隊最終決定，摺埋個遊戲，專心做分享照片好了。PayPal本來做甚麼？創辦人好叻加密技術，一心賣給銀行，以為銀行會搶住要，點知完全估錯，惟有轉型。當時興電子手帳Palm，團隊就整個讓大家食完飯之後，經手帳夾番錢的程式。Google呢？一開始打算賣搜尋技術給Yahoo!，慘食閉門羹後，摸着摸着，結果原來做搜尋廣告。<br>就是因為通常錯，最後跑出的，都是變完又變，甚至面目全非。如果每間startup，都被迫要跟足初衷，被迫死牛一便頸，失敗率會急升至百分百。<br>不要以為天方夜譚，我聽朋友講，不少甚麼園、甚麼港的資助計劃，非常不鼓勵參加者改題目，會定期查你跟得幾貼。<br>假如初衷不重要，那應該用甚麼準則，去選擇下一步？如果你信startup等於growth，好簡單，有可能令你高速增長的方向，就應該試。這就碰到startup的本質。以前，我以為startup就是你有個好勁的念頭、好勁的計劃，然後一條直線按着原定計劃衝衝衝。<br>現在，我會說，做startup是基於某一些想法、一些肯定，或多或少是錯的想法，踏隻腳，向某個題目踏出一步，洗濕個頭之後，就以高速增長為目標，扭呀轉呀改呀，希望有朝一日會摸出正路收成。<br>仍然是覺得自己條橋好得，冇可能錯？唔緊要，都話明是好意外的。<br><br>宋漢生</p></body></html>