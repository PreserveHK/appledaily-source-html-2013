<html><header><meta charset="utf-8"><title>盛女Suki降服媾女王</title></header><body><h1>盛女Suki降服媾女王</h1><p>【銅鑼灣】舊年參加無綫節目《盛女愛作戰》嗰五位盛女，只有排骨盛女王Suki成功搵到高大威猛嘅男友Zion，雖然之前有讀者爆料話Zion係媾女王，不過唔經唔覺佢哋由相識到𠵱家都拍咗成年幾拖。</p><p>十指緊扣</p><p>前日下晝6點幾Suki同Zion齊齊以黑白look現身銅鑼灣翡翠明珠廣場，佢哋去咗樓上嘅MCL JP戲院，只見佢哋喺售票處左望右望搵戲睇，仲貼到實一實有傾有講，睇嚟Suki已經戒晒之前啲港女陋習，變咗依人小鳥，揀咗兩分鐘最後佢哋決定睇《3D義勇群英：毒蛇反擊戰》，畀錢重任當然由Zion搞掂啦！<br>因為仲有成個鐘至開場，佢哋繼續大玩貼到實，十指緊扣行番落街，點知撞正落雨又冇帶遮，不過Zion勝在大隻，喺過馬路嗰陣佢一嘢攬實女友，盡量唔畀Suki濕身，之後佢哋去咗間餐廳食嘢繼續二人世界。拍咗成年幾拖仲咁sweet，呢鋪媾女王Zion都幾難走得甩，睇怕Suki唔使幾耐就可以同盛女稱號講拜拜。<br>採訪、攝影：梁繼光</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>