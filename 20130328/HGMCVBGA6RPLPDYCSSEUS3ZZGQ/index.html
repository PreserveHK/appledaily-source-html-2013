<html><header><meta charset="utf-8"><title>板塊尋寶：鬆弛熊帶挈　德林睇兩蚊 - 王昇</title></header><body><h1>板塊尋寶：<br>鬆弛熊帶挈　德林睇兩蚊 - 王昇</h1><p>昨日升幅榜「冧巴溫」是德林國際（1126），一間原本市值5億元的公司，甫開市飆升53%。升幅勁，離不開兩個原因，業績好或有潛在利好因素。<br>德林主業是設計、發展、生產及銷售毛絨玩具及鋼材和塑膠玩具。去年生意增長25%至13.5億元，毛利率由24.3%升至25.6%，純利增長73%至1.3億元。每股盈利0.1922元，按昨日暴升後收市價，現價市盈率（PE）6.3倍，盈利大增兼估值低，是一開市即急升的原因。<br>業績報告指，德林主要市場是日本，重心是原設備製造業務（OEM），當中毛絨玩具佔生意額87%，主要受惠日本客不停加定單所致，除此之外，未有進一步披露詳情。問題係，只睇其官網的玩具產品，仲樣衰過天線得得B的公仔，很難想像會吸引「Kawaii」的日本妹幫襯。昨日收市後，同事H點出，在一個外國玩具網站上，發現德林在玩具展上代理銷售人氣公仔「鬆弛熊」，這可能是該股昨日以大成交、由頭升到尾的關鍵。</p><p>媾女武器　潛力勁</p><p>今年至今，德林平均每日成交只有150萬股，昨日飆升15倍，成交額達2,660萬元，以一隻交投疏落的股份而言，實屬異數。<br>根據線人行情報告，現時老翻鬆弛熊一隻都要近百蚊，正貨動輒數百元。賣相可愛，難怪有同事稱鬆弛熊為媾女秘密武器，即使筆者唔認同鬆弛熊價值，但股價卻很坦白話畀大家知，鬆弛熊真係唔可以睇小，其潛在利用因素，並未真正反映於股價上。<br>炒德林，純粹睇鬆弛熊份上，現價PE 6.3倍，股價1.22元，即使PE升見10倍，股價可見1.90元，較現價看升近六成，要見2字頭，應該不難。<br>現時在港上市的玩具股寥寥可數，包括德林、彩星玩具（869）、龍昌（348）及開達（180）。彩星去年料虧轉盈，龍昌PE則高見14倍，開達去年多賺逾兩倍，惟扣除物業重估其實蝕錢，睇來睇去，計估值及概念，德林玩晒。</p><p>王昇<br>本欄逢周二、四刊登</p></body></html>