<html><header><meta charset="utf-8"><title>中環在線：唔學喬布斯　蓋茨拒重出江湖 - 李華華</title></header><body><h1>中環在線：<br>唔學喬布斯　蓋茨拒重出江湖 - 李華華</h1><p>自從微軟CEO鮑爾默宣佈即將退休，外界不斷傳出，創辦人蓋茨可能再做掌門人。蓋茨最近就斬釘截鐵咁話，唔會好似佢嘅對手兼老友喬布斯咁重出江湖，似乎想放多啲心力喺行善方面。<br>蘋果迷應該記得喬布斯1985年離開蘋果後，1996年回歸，蓋茨接受英國《金融時報》專訪時講明，點都唔會學喬布斯咁出山。<br>不過，佢𠵱家時不時都會同產品開發團隊開會，新CEO上場後亦會有好多時間合作。<br>其實佢之前講過會專注慈善事業，佢喺專訪中，亦都主要係講行善理念。雖然越來越多人認為資訊科技改變人類生活，facebook創辦人朱克伯格亦計劃推動全球50億人口上網，但當蓋茨被問到互聯網係咪好重要，甚至較瘧疾疫苗更重要？蓋茨就話簡直係笑話。<br>佢對資訊科技熱情依舊，但唔覺得資訊科技可以改變世界，若要改善人類生活，就要從更基本嘅嘢着手，例如小朋友生命同埋營養等。佢唔明白點解有人選擇捐錢興建博物館新翼，都唔捐錢去防止致盲疾病！</p><p>足本收睇《亂噏24》x鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24  </p></body></html>