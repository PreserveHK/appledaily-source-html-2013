<html><header><meta charset="utf-8"><title>任勤+緣執董　曾創辦公司英上市陳友：我賣橋絕非初哥</title></header><body><h1>任勤+緣執董　曾創辦公司英上市<br>陳友：我賣橋絕非初哥</h1><p>【人物專訪】<br><br>「我無轉過行，我一生人都係賣無形嘅嘢!」陳友，真名陳志濤，對他來說，今年意義頗大，剛剛正式由北京回流香港，又剛剛重登大銀幕，在話題之作《殭屍》做回拿手的「道士」角色，並剛剛多了一個新身份，上市公司勤+緣（2366）的執行董事。<br>記者：何凱兒</p><p>陳友說：「你花時間畀錢去睇溫拿有張票尾，睇戲都有張飛尾，睇電視就連飛尾到無，咁咪無形囉，入咗勤+緣，我會將自己嘅idea講畀董事局知……」食腦賣橋的確是最無形，但去到尾，其實也要有數字交代。</p><p>對上市公司不陌生</p><p>都說娛樂圈中人涉足上市公司沒有一個有好下場，原因是藝人不知道上市公司是甚麼一回事；8月份獲委任為勤+緣執董的陳友能否例外，無人知道，但他至少不是外行人。「我試過揼隻殼出嚟上AIM（英國創業板）㗎！listco（上市公司）對我嚟講，唔係新事物！」他強調，娛樂圈不乏商業人才，只是時也命也，摯友譚詠麟當年搞東方魅力就是典型例子。<br>陳友那隻殼，大號中天傳播（CosMedia），是他在1993年毅然北上發展的心血結晶。「最初喺廣州搞製作公司，將《歡樂今宵》嘅流水線引入中國，96年成立，由7、8個人做發行，之後引進好多香港、台灣電視劇，又同內地單位合作，由每小時換兩分鐘廣告發展到underwrite一個時段，之後，再發展做埋TV Home Shopping，嗰陣建立咗三流，即係互動信息流、物流同埋付款，最大個客係P&amp;G。」<br>其後因原拍檔退出將股份易手予龐傑，陳友要將成熟的business model再推上一層樓，將公司由上至下重新理順一次，以達至符合上市要求。2006年12月，中天在AIM掛牌，集資510萬英鎊。至2009年，他退出中天部署回流香港，原因可用「收夠籌」三個字來形容。<br>前後在內地駐紮二十年，除了隔幾年搞一次「溫拿周年演唱會」，香港人幾乎忘記陳友，「當時好low profile，係因為做嘅行業敏感」，合作夥伴包括國家廣電總局，經常接觸政策變化的訊息，必須口密，是故連摯友譚詠麟也不知道他在內地做甚麼。</p><p>首批北上搞文化產業</p><p>算得上是第一批北上搞文化產業的外資，陳友形容自己是「第一幫吃螃蟹的人」，「即係唔知點食，就咁就擺入口，食到成口血！」箇中的辛酸，也非三言兩語能道盡「去到北京呢啲地方，我就好似一條爬山嘅魚咁，不過壓力大，得着更大」，廿年下來，將歷練帶回自己地頭再發揮，絕對有得着。</p><p>足本收睇《亂噏24》x鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24  </p></body></html>