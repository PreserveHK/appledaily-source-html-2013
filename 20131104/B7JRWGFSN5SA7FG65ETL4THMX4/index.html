<html><header><meta charset="utf-8"><title>魚樂無窮：包浩斯快破位要睇實 - 唐牛</title></header><body><h1>魚樂無窮：包浩斯快破位要睇實 - 唐牛</h1><p>講有乜好嘢前，先update一下近期推介嘅消息︰慧聰網（8292）上周四報喜，預計首9個月盈利按年增長超過1.4倍，以去年同期賺3,829萬人仔計，今年首9個月起碼賺9,190萬人仔，已較去年全年盈利6,672萬人仔，高出近四成，保守估計第四季賺5,000萬人仔，則全年可賺1.4億人仔，市盈率將降至33倍。如此高增長科網股，估值似貴實平，破頂只係時間問題。</p><p>佳景（703）同日宣佈，早前買入嘅澳門英記餅家商標，搵到樂壇校長譚詠麟做五年代言人，仲畀咗500萬股購股權過佢，佳景因而狂升一成。<br>唐牛認為，呢單消息對業績影響都係其次，最緊要係令佳景知名度提高，20億銀市值啱晒基金口胃，年度化市盈率12倍唔夠，升勢肯定未完。<br>今日推介靠新品牌Salad翻身嘅包浩斯（483），有指呢個攻陷少女芳心嘅Salad包包，佔公司銷售已升至六成，帶動業績由蟲變龍，最新公佈截至9月嘅中期數字，中港澳台同店銷售增長全部有兩成或以上，嚟緊業績肯定有睇頭。<br>包浩斯現價市盈率唔夠10倍，息率逾四厘，兼有淨現金揸手，近一個月處於橫行局面，蓄勢破位格，買定等放榜贏面甚大。<br><br>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>