<html><header><meta charset="utf-8"><title>青心直說：新股撐起大市 - 胡孟青</title></header><body><h1>青心直說：新股撐起大市 - 胡孟青</h1><p>新經濟就在你和我身邊，不信？身邊很多炒家酒腳，已經開宗明義，不能忍受打電話給經紀落盤，連買債券都透過網上往來確認。寸嘴白頭「埃賓架」話齋，逢炒必贏的，根本就不需要當經紀搵食，炒到發達的，有幾多還會肯去服侍別人？口口聲聲稱呼別人「財經演員」的，也許亦要明白，人家都係搵兩餐。至於「埃賓架」，亦不見得好多少，中資銀行的稅貸黑名單，「埃賓架」早已被插在頭號位置，內行人對投行人的評價與信心是多少，不問而知。 <br>個人認為，這個世界，沒有一盤只有你贏盡、其他人就要輸死而又可以持續發展的生意，看來，投行的商業模式，或許已經到了盡頭。<br>今時今日，做地盤開足工的，一個月都可以搵到四萬多元，不過，首要條件係老闆有糧出，二判冇走數，先可以算數。貨櫃車司機都搵好多，偏偏就係冇新人肯入行，只怪生得少，有錢的就嬌生慣養，想也不會想賺辛苦勞力錢，冇錢的一樣怕辛苦。當出到萬二蚊都冇人肯幫你洗碗，不得不承認，世界真的到了一個盡頭，你不變，世界也要變。</p><p>謹記有糊要食</p><p>身為一個還有理智的人，怎樣也不會認同，當四、五、六線股都可以輪流飛天之時，隨時是升市之盡頭，起碼就這一浪而言，當心凍資王中國信達（1359）掛牌之時，又是反高潮之日。不過不必擔心，還有一隻圍起愛國者基石的光大銀行，以保大市不死之身，無論算有神馬概念撐腰，都係要謹記有糊就要食。<br>阿信的故事之所以可以享受過百倍PE，唯一理由就係背後有高人教路，以一個廠佬思維，根本不具備如此高超的呼風喚雨能力。另一個可以成立的理由，就係阿里巴巴透過阿信近200間分店網點搞網購物流配送交收，黐黐金糠、搞搞概念，相信背後一手將其湊大的高人，都未諗到呢條天馬行空得如此離譜的橋段。<br><br>胡孟青<br>獨立股評人</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>