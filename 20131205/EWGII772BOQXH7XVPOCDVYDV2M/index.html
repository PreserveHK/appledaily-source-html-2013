<html><header><meta charset="utf-8"><title>中環在線：騰訊劉熾平密密食糊賓架變打工皇帝 - 李華華</title></header><body><h1>中環在線：騰訊劉熾平密密食糊<br>賓架變打工皇帝 - 李華華</h1><p>「股王」騰訊（700）嘅股價由年初至今升咗接近八成，作為集團第二把交椅嘅劉熾平（Martin）都忍唔住手，近半年密密沽貨套現，個價仲越沽越靚。佢周一又係咁易減持5萬股，套現2,256萬元，等於另類出糧，𠵱家仲有市值近40億元嘅貨，拍得住和黃（013）大班霍建寧，可以叫做「打工皇帝」。</p><p>今年累套2.2億</p><p>Martin今年先後6次減持騰訊，每次都係沽10萬股左右，累計套現2.2億元。平均沽貨價由300元邊，到本周一已經去到451元。<br>其實早喺三年前，Martin就曾經透過行使騰訊認股權，勁賺6.4億元，一早已經係打工皇帝㗎喇。根據聯交所資料，佢周一沽貨後，仲有895萬股（可能包括股份及認購權），以騰訊噚日收市價443.6元計算，市值39.7億元。仲有咁多貨可以沽，斷估佢應該會繼續努力工作，高層沽貨等於公司股價見頂，未必適用喺佢身上。<br>今年先踏入40歲嘅Martin，2005年加入騰訊後多次獲分派認股權，隨住騰訊股價近年係咁升，佢嘅身家亦水漲船高。<br>不過都要讚佢有眼光兼有吉士，2004年佢仲喺高盛做賓架，本身已經高薪厚職，佢就係幫騰訊搞上市，被馬化騰睇中而過檔，幫小馬哥打天下，由負責投資者關係，一直做到𠵱家成為「企鵝王國」嘅第二把交椅。<br><br>李華華<br>mailto:LiWaWa@AppleDaily.com</p><p>足本收睇《亂噏24》x 謝安琪；肥螳螂王晶接力上場！<br>周一至周五約定你《亂噏24》： http://bit.ly/appletalk24  </p></body></html>