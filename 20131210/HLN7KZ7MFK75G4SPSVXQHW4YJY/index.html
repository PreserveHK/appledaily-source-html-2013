<html><header><meta charset="utf-8"><title>金手指：御泰到價落車 - 孫柏文</title></header><body><h1>金手指：御泰到價落車 - 孫柏文</h1><p>今年6月，孫柏文一連四篇文，講賭博合法化對打擊犯罪集團嘅重要性，其中一篇題為「一注獨贏御泰中彩（555）」，建議大家買喺大陸做六合彩類彩票產品支援嘅御泰中彩。<br>建議前御泰收0.59元，而文章出街當日，開市價0.58元，所以我想話我強烈建議買入嘅股票，肯定唔係隻隻都裂口高開。點知嗰日御泰仲要收0.56元，證明不但我推完第二日跌嘅股票唔少，其實推嗰日跌嘅股票都唔少！建議後，股價越走越衰。由0.58元跌落兩個月後嘅0.45元，跌幅達兩成二，考驗大家對推介理由嘅信心。當時啲網上留言，形容我為「廢柴」、「明燈」等說話有如天上繁星般湧現。<br>點都好，半年後嘅今日我宣佈：「一注獨贏御泰中彩到價！」當日跟咗我買嘅朋友要全面落車。以噚日御泰收報0.81元，由建議日開市價計，大家賺37%，希望算有交代。<br>講完御泰，就當然要講上周二叫大家「不問價追」嘅金寶通（320）。我篇文出街嗰朝，金寶通開市為1.1元，噚日收0.9元，累跌18%，跟建議嘅人坐艇捱價，好多喺facebook問我應該點做。<br>噚日拜讀隔離曾淵滄博士專欄，博士話：「我經常強調，股市的短期走勢是不可捉摸的，沒法從升升跌跌的走勢中尋求中長期趨勢。」長遠而言，我只信畢菲特嘅師傅Ben Graham，即股市短線係民意量度器，長線就係公正大磅。</p><p>金寶通博拆骨賣殼</p><p>上周二我話過，金寶通計及現金、易變現金嘅資產同埋個殼，價值13億元，即每股1.57元。我就係當佢會拆骨賣殼咁叫大家買，唔知今次係咪又要大家等。噚日同喺海嘯前以1.1元買咗金寶通嘅老炒家傾，我話好多fan屎都驚，佢就一笑咁話：「我都未放，不過唔係個個有我嘅耐性，所以唔係個個都可以炒股贏錢囉！」所以我對我嘅建議非常堅定，你呢？<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>