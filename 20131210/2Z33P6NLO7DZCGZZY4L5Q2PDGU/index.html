<html><header><meta charset="utf-8"><title>求驗客手記：豪門降班　球迷開拖巴甲結局染血</title></header><body><h1>求驗客手記：豪門降班　球迷開拖<br>巴甲結局染血</h1><p>周日巴甲大結局，結果真係交織血與淚。上屆冠軍富明尼斯喺最後一日雖然贏波，但依然護級失敗，成為歷來第一支搞到要降班嘅衞冕球隊；另一支勁旅華斯高同樣降班收場，佢哋喺煞科戰作客帕拉尼恩斯慘敗1:5，比賽期間仲要發生球迷衝突，至少有3名球迷嚴重受傷要送院治理，真係睇到都心噏。</p><p>富明尼斯衞冕變降班</p><p>由於高士路一早已經確定封王，最後幾輪巴甲焦點都係集中喺護級形勢度。煞科戰上演前，華斯高同上屆冠軍富明尼斯都仲有護級希望，前者只要贏波就可以完成任務；富明尼斯要贏之餘仲要寄望哥列迪巴輸波，結果兩隊最後都搞唔掂。<br>今仗飽受傷兵問題困擾嘅富明尼斯，煞科戰作客巴希亞，喺半場落後下由華拿同埋森姆爾羅沙各建一功以2:1反勝。不過另一邊廂哥列迪巴爆冷以1:0作客擊敗聖保羅，令富明尼斯贏波都冇用，成為歷來第一支巴甲衞冕球隊要降班。嘩吓原來上屆贏冠軍喺之後一季都有機會降班，曼聯都要小心啲。富明尼斯早排未收咧就高調宣佈簽咗恒大球星孔卡，𠵱家真係唔知點搞（見另文）。</p><p>華斯高慘敗球迷互毆</p><p>曾經4次贏得巴甲冠軍嘅華斯高，作客對住帕拉尼恩斯只要贏波就搞掂。不過後者一樣要搶分爭南美自由盃參賽席位，梗係唔會畀面你，主隊開波5分鐘就先開紀錄。輸波就玩完，在場嘅華斯高球迷開始忍唔住，同主隊球迷發生衝突，打到血花四濺，有幾個球迷攤咗喺地下冇咗知覺先有防暴警察發射橡膠子彈鎮壓。受傷球迷要由直昇機送去醫院，而比賽暫停咗成個鐘之後重開，華斯高最終都以1:5慘敗降班。<br>帕拉尼恩斯守將雷斯阿爾拔圖當時嚇到喊，佢喺賽後話：「我哋國家會喺出年搞世盃，搞啲咁嘅嘢真係丟人現眼。喺我廿年職業生涯，都未見過咁誇張嘅場面。」</p><p><br>杜琪峰&amp;鄭秀文齊齊《亂噏24》同3個大帝吹吹水!<br>周一至周五《亂噏24》約定你： http://bit.ly/appletalk24  </p></body></html>