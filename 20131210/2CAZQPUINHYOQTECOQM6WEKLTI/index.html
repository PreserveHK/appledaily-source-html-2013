<html><header><meta charset="utf-8"><title>需要常識 - 左丁山</title></header><body><h1>需要常識 - 左丁山</h1><p>李純恩有感而發，話香港好多人有知識，缺乏常識，都幾幽默。左丁山呢輪睇報紙，見到一啲「逢加必反派」議員出嚟反對九巴加價，遲啲就一定反對兩電年尾加價，就諗起李純恩呢句話。一位讀者Michael來郵話「特區政府不發新嘅小巴／邨巴牌，主因其生產大量負界外效應（negative externalities）：交通擠塞，空氣污染，公共交通冇自由市場！」讀者M或者講得有理，但特區政府是否識得negative externalities？左丁山有啲懷疑噃。十二月五日中午由灣仔地鐵站外天橋行去會展，天橋上見軒尼詩道擠塞不堪，汽車在東行西行線皆慢如蝸牛，當中巴士數目多到數不清，咁多巴士，又唔係架架客滿，反而係只得三四成客，點解重要咁多巴士塞在路面，製造擠塞及空氣污染呀？運輸署有冇憑街道上常識，叫巴士公司重組路線，降低negative externalities？好難咯。你阻止巴士公司重組路線，佢咪申請加價，以賺錢路線補貼虧本路線囉。<br>又如加電費，議員必鬧，視之如香港民生大事，不能不管。其實電費便宜就會鼓勵多用電，產生negative externalities，高電費會逼人減少用電，此是常識，但講出嚟就必定俾人鬧。左丁山另外有常識，香港人最關心之電力問題，係電力供應充足穩定，不停電，而不是加電費。但民生工會派議員就不停鬧電費加價，以為可以爭取選票。哈，理工大學社會政策研究中心做咗一個「公眾對電力公司服務意見調查」（見鍾劍華：民粹的氛圍、公道的民心，信報十二月五日）發現香港市民在「較不可靠供電服務」與「便宜電費」之間做選擇嘅話，89%人士不願意選擇「便宜電費」，一面倒希望有可靠供電服務，調查更發現，有近九成受訪者認為教育和幫助市民慳電是個人責任，自己應要做得更多。呢個調查證明不少議員表錯情，發錯惡，不以常識辦事。香港市民其實好有理性思維嘅，只係一啲議員與傳媒以為市民鍾意煽動性情緒啫！</p></body></html>