<html><header><meta charset="utf-8"><title>網事力場：雷凱欣拖仔旅行晒命</title></header><body><h1>網事力場：雷凱欣拖仔旅行晒命</h1><p>現年30歲有雷神之稱嘅雷凱欣，前年拍完部露點變老點嘅賣座三級片《3D肉蒲團之極樂寶鑑》就玩失蹤，不過日前突然蒲頭喺西九舉行嘅音樂會度現身，飲到high晒嘅佢仲狂向曾國祥同應昌佑放電，豪放本色不減。</p><p>坐私人飛機
</p><p>其實雷神感情生活都有着落，有指佢經咪神徐淑敏老公黃浩介紹下，媾掂車行太子爺陳智聰（Jack），一撻即着，上年Jack同老竇陳月明捲入一宗香港賽馬會遴選會員涉藉推薦入會貪污案，自爆擁有近200架的士，身家豐厚。<br>雷神泊到好碼頭，瞓身全天候陪Jack吃喝玩樂，日前雷神先喺Instagram貼出同男友去馬爾代夫旅行嘅相，擁有36F巨乳嘅佢影相時不忘大騷身材，着上橙紅色一件頭泳衣，戴住藍色橫間織帽同超大太陽眼鏡，心口仲有疑似紅色唇印紋身，認真火辣辣！</p><p>另外，雷神又玩潛水，一輪激烈運動，雷神再同Jack喺海中餐廳一邊浸腳一邊撐枱腳，非常浪漫，雷神留言話「a romantic aqua lunch for u」，睇嚟呢餐飯係由雷神悉心為Jack而設。回程時雷神又同朋友坐私人飛機，果然夠豪氣，佢又留言：「重溫一吓喺private jet嘅情況，雷小欣實地報道。」<br>場主：守庫</p><p>全民起義，網民話事！<br>立即登入萬千星虧頒獎禮投票網，投下心目中最虧之選。<br> http://campaign.appledaily.com/tvawards2013 </p></body></html>