<html><header><meta charset="utf-8"><title>愛犬離世　大男人落淚　<br>靈前勤探望　奉食物寄情</title></header><body><h1>愛犬離世　大男人落淚　<br>靈前勤探望　奉食物寄情</h1><p>【人間有情】「牠可能是我生命的部份，但我是牠生活的全部。」寵物陪伴主人身邊，可能一起睡、一起造夢，但寵物壽命一般比人短暫，死亡始終躲不過。面對視如親人的寶貝逝世，主人傷痛心如刀割。這個清明，他們回到寶貝的靈前探望，回憶起生前點滴，淚中有笑，盼望寶貝可以說聲：「一切安好。」記者：陳詩雅</p><p>邊境牧羊犬Champion過身時僅8歲，牠雖是名種犬卻自幼遭遺棄，經歷了三位主人，「寵物店老闆話佢前腳唔靚，出唔到比賽，畀咗我朋友；一次暫託到我屋企度假，之後覺得佢好乖就收養咗佢」。</p><p>為治愛犬擲十多萬</p><p>阿杰回憶起Champion生前種種，點滴在心頭，「佢係11年7月10日過身，因為骨枯發現骨癌」。有人願意買車買名錶等心頭好，阿杰卻願意為愛犬一擲千金，「手術費、藥費加埋用咗十幾萬」。但此情無價，他無怨無悔。<br>事隔兩年，阿杰娓娓道來Champion的故事，仍難掩哀痛，「初頭佢走咗，另一隻狗都會搵細佬，好唔開心」。他家裏尚有一頭11歲的雪橇犬，現已有面對另一位寶貝離開的心理準備，「寵物從來係我揀佢哋，佢無得揀我哋（主人）」。<br>清明節，他認為不太重要，「有心嘅唔使清明都會嚟探佢，有冇時間其實睇你自己」。他每隔一、兩星期便會探望Champion一次，每月都把自製的脫水雞片更換放在靈位。寶貝離去，也令他暫時放下再養其他狗的念頭，「我知道一切都係自己睇唔睇得開」。<br>回想Bobby突然全身抽搐非常痛苦，令主人Priscilla手足無措，「咁耐以嚟都未見過佢咁，之後驗出係Cancer（癌症）。最後嘅日子Bobby食唔到嘢，胸腔積水要成日抽水，仲會失禁」。</p><p>由不接受變成寶貝</p><p>3個月大跟她回家的小不點Bobby，是一頭曲卡狗，14歲高齡的牠於去年5月24日不敵癌魔病逝，牠的離去令一家人傷心不已。Priscilla指，Bobby最初不被家人接受，後來卻成為父母的心肝寶貝，「我自小就好想養狗，喺我大學畢業嗰年終於先斬後奏帶咗Bobby返屋企，父母初初唔接受，到後嚟慢慢培養出感情，仲當佢係仔女咁」。<br>媽媽唐太回想起Bobby生前最愛的食物，「佢最鍾意食橙、蘋果，仲有瓜子」。唐媽媽熟悉Bobby胃口，前些日子過農曆新年，她細心地將瓜子逐粒逐粒剝穀，放入紅封包裏頭，再擺放在靈位希望讓牠吃一口。「以前佢都好鍾意食瓜子，佢細個時成日跳上跳落，但都好乖好易湊」。<br>有說動物會治癒心靈，唐媽媽與唐爸爸亦慢慢愛上Bobby，Priscilla指父親不易落淚，「但Bobby過身時都有為佢喊過」。人狗情深，一家人不只節日才探望Bobby，「我哋住得近，隔個星期就嚟探佢」。<br>唐媽媽回想Bobby離開後的日子，「間中好似聽到佢辛苦嘅叫喊聲，佢好似仲好近我咁」。定過頭來，彷彿又很遠，Bobby已離開了。</p><p>社會服務<br>◆匿名投訴恕不處理。一經投訴，本報保留刊登權利<br>◆報料熱線：29290000<br>◆社會服務熱線：29908288<br>◆蘋果日報慈善基金：29908688<br>◆電郵：mailto:sservice@appledaily.com<br>◆傳真：37112468<br>◆網址： http://charity.appledaily.com.hk </p></body></html>