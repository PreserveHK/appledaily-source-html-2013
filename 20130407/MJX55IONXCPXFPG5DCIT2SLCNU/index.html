<html><header><meta charset="utf-8"><title>與樂仔爆粗對話</title></header><body><h1>與樂仔爆粗對話</h1><p>都市傳聞，鄭保瑞拍電影時最善於折磨演員，例如拍《狗咬狗》逼李燦森藏身垃圾堆，搞到有曱甴飛入他口中；又試過於《軍雞》逼余文樂跟真正K-1拳手打真軍，令樂仔一度被打暈；而他對女演員亦不會憐香惜玉，拍《怪物》逼到林嘉欣及舒淇精神瀕臨崩潰邊緣……筆者在訪問中向鄭保瑞求證，他尷尬地笑起上來，並沒有否認，他說：「其實拍我嘅戲係辛苦嘅，首先我電影入面嘅角色好多都係好極端，其次係因為𠵱家科技好厲害，你做過拍過嘅每一格菲林都係留底，同埋大家都唔知會唔會有下一部，我成日都話呢部可能會係遺作，一定要出晒力咁拍到最好最真，不過我每次都𠱁到啲演員去做嘅！哈哈！」<br>鄭保瑞續表示試過跟演員在片場鬧交，他說：「嗰陣逼余文樂同個真拳手對打，仲要打足幾個鐘咁拍，搞到佢爆晒粗問我係咪黐X線，我話我係黐X線㗎，快X啲打！因為我覺得係真打就真打，鏡頭之下係完全睇得出，冇得呃人。喺《車手》入面都係，我都會係咁push佢哋有幾盡要去幾盡，可以話係搵命博，而大家都知係為部戲好，所以拍完後都會冇嘢。」</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>