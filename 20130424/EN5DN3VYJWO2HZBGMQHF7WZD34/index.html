<html><header><meta charset="utf-8"><title>中環在線：同仁堂國藥搞上市<br>詩姐獻身做獨董 - 李華華</title></header><body><h1>中環在線：同仁堂國藥搞上市<br>詩姐獻身做獨董 - 李華華</h1><p>前律政司司長梁愛詩多數喺港聞版出現，最近佢評論佔中同普選嘅言論就相當惹火，新近佢亦出現喺財經版，事關同仁堂科技（1666）計劃將港澳等海外業務分拆到創業板上市，咁細間8字頭公司，居然搵到梁愛詩做獨立非執董。詩姐呢位前高官應該真係愛國心重，要幫吓呢間中國百年老字號。</p><p>同仁堂科技有譚惠珠</p><p>咁啱線，港區全國人大代表譚惠珠係同仁堂科技嘅獨董，難怪兩人喺普選方面嘅理念咁同聲同氣啦。<br>同仁堂科技分拆呢間公司叫做同仁堂國藥，詩姐唔係第一次做上市公司獨董，本身已經係俄鋁（486）同埋華潤電力（836）獨董，但相比部份專業人士郁吓都兼任六、七間上市公司獨董，佢都算錫身，亦都唔係隨便應承做。俄鋁當年孭住一身債都成功來港上市，市場傳聞詩姐有份發功。</p></body></html>