<html><header><meta charset="utf-8"><title>電視撈飯：《金枝貳》七國咁亂捱轟</title></header><body><h1>電視撈飯：《金枝貳》七國咁亂捱轟</h1><p>無綫喺04年首播劇集《金枝慾孽》，迷倒唔少電視觀眾，等咗9年，《金枝慾孽貳》前晚終於首播，不過一開波就有十幾個新角色出籠，啲名又長又難記，當中只得如妃鄧萃雯喺上一輯出現過，睇到觀眾暈陀陀！套劇一嚟就有着住西裝嘅溥儀同個已經剪咗辮嘅太監講一大輪，同成百年前嘅如妃有咩關係呢？呢啲都係監製戚其義同編審周旭明慣性玩嘢手法，觀眾既然有耐性睇《神探高倫布》，再畀多少少耐性睇埋落去啦！<br>除咗耐性仲要加啲記性，因為鄧萃雯、伍詠薇、蔡少芬、簡慕華同埋陳豪等十個八個角色一齊出，啲人名同關係喺螢幕閃過，認真睇都未必搞得清關係同劇情，難怪好多網民、擁躉都話冇上一輯咁好睇，有網民笑罵戚其義臨走大整蠱，用冗長嘅對白挑戰觀眾嘅記憶力、聽力同理解力。其實都係第一集啫，戚其義、周旭明嘅神劇《天與地》都係越睇越好睇啦！</p><p>開房癲番晚</p><p>講到角色太多令觀眾混亂，惇太妃伍詠薇噚日喺電話度話：「任何劇嘅第一集都需要鋪排吓啲支線同交代人物，大家畀啲時間同耐性啦，一星期後就知故事發展，而且今集話到明係造謠生事，造謠一定係對白啦。」另外，前晚伍姑娘約埋戚其義、陳豪、苟芸慧等人喺佐敦一間酒店食飯睇首播，之後全女班留喺酒店開房過夜，癲咗一晚。<br>版主：陳基征</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>