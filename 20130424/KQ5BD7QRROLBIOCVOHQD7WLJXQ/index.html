<html><header><meta charset="utf-8"><title>魚樂無窮：貿易通高息護價 - 唐牛</title></header><body><h1>魚樂無窮：貿易通高息護價 - 唐牛</h1><p>本報財經頭版訪問聯交所前主席李福兆，唐牛最有興趣知道，呢位當年在股壇呼風喚雨嘅教父個投資組合，原來佢𠵱家主力玩ELN（股票掛鈎票據），心水股份係中銀（2388）、中電（002）等高息藍籌股，反映有錢人買股，都係打穩陣波。<br>今日推介嘅貿易通（536），都係高息一族。以去年全年派息0.102元計，現價息率高達6.8厘，翻查紀錄，貿易通過去五年派息比率均接近或高達100%，幾乎賺幾多派幾多，難怪成為chok市下嘅資金避風港。主要提供電子商務服務嘅貿易通，主要客戶係特區政府，所以盈利非常穩定；現時旗下登記客戶超過5.4萬個，每年處理交易超過2,000萬宗；未來銳意發展保安系統產品，包括流動電子錢包服務，盈利能力有望再提升，屆時派息將更吸引。<br>貿易通昨收報1.51元，升1.3%，破頂相信只係時間問題，中線可以兩蚊作目標，潛在升幅32%，屆時息率仲有5.1厘。</p><p>唐牛</p></body></html>