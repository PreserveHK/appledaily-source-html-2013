<html><header><meta charset="utf-8"><title>中環在線：阿爸藏清末狀元真迹<br>李福兆寫字樓有寶 - 李華華</title></header><body><h1>中環在線：阿爸藏清末狀元真迹<br>李福兆寫字樓有寶 - 李華華</h1><p>「股壇教父」李福兆家傳之寶大公開！前日到李福兆位於灣仔嘅寫字樓做訪問，未入正題，佢先行興致勃勃咁介紹掛喺寫字樓嘅多幅書法作品。<br>有幾幅作品出自光緒30年（1904年）中國最後狀元、榜眼、探花同傳臚嘅手筆，上面有李福兆阿爸李冠春嘅大名，如假包換係家傳之寶。</p><p>寫上老竇李冠春大名</p><p>李福兆生於大富之家，阿爸李冠春正是東亞銀行（023）創辦人之一，大戶人家收藏字畫相當平常。李福兆都話，掛喺寫字樓呢幾幅只係好少部份，佢阿爸仲有好多矜貴收藏咁話。<br>掛喺接待處旁邊就有幾幅清朝進士嘅真迹，四幅掛喺會議室門外嘅書法作品就更有睇頭。四幅作品分別係中國最後狀元劉春霖、榜眼朱汝珍、探花商衍鎏同傳臚張啟後嘅墨寶，儲齊一套，仲要全部有「冠春」大名，認真巴閉。李福兆講明唔賣，「幾值錢都唔關我事，都唔會賣，因為有我先父個名喺度」。<br>可能自小接觸書畫，受到薰陶，李福兆話，佢平時除咗鍾意打高爾夫球同麻雀仔之外，另一大興趣就係閱讀。<br>最近，佢就拎番細路仔嗰陣，讀卜卜齋嘅古文經典出嚟翻閱。難怪同佢傾偈，佢隨便都可以吟兩句詩，喺𠵱家面書同口語盛行嘅時代，古文對於後生仔分分鐘同恐龍差唔多！<br><br>李華華<br>mailto:LiWaWa@AppleDaily.com</p></body></html>