<html><header><meta charset="utf-8"><title>智取大市：新意網穩健　食息勝也 - 晉佳</title></header><body><h1>智取大市：<br>新意網穩健　食息勝也 - 晉佳</h1><p>近期無論係升市定跌市，都總有一個板塊跑得出，上周五有內房股，本周一到汽車股爆升，昨日就輪到天然氣設備服務股。至於係咪有下一個單日強勢板塊，暫時難講，晉佳覺得基本因素較佳嘅板塊，比較有機會跑出，包括美國概念股、網絡股同埋醫藥股。<br>網絡股方面，金山軟件（3888）網遊業務進入收成期，唔少新業務有機會成為增長點。公司嚟緊首季業績應該相當唔錯，短線或可等調整買入，然後博兩、三日升夠一成。不過，睇番公司嘅執行能力唔算出眾，第四季業績唔算太標青，所以𠵱家市盈率升到去18.5倍，晉佳覺得中長線持有嘅吸引力一般，唔覺得佢同騰訊（700）之間嘅市盈率（現時29倍）差距值得收窄幾多。<br>除咗一日炒一個板塊之外，近期亦有唔少業績穩健、交投疏落嘅股份慢慢升，晉佳今日介紹連續兩個月出現股價整固嘅新意網（8008），呢間公司主要做數據中心，係一盤穩陣嘅生意，除咗金融海嘯之後嘅2009年之外，其餘時間盈利有一至兩成增長，估計今年亦唔會例外。</p><p>中線目標價2.2元</p><p>新意網截至去年12月底，半年純利按年增長兩成，去到1.84億元，計及換股債全面攤薄後，每股盈利4.54仙，最近一季就2.36仙。如果以季度劃分，公司盈利通常以第一季最少，然後逐季遞增，所以第三、四季每股盈利正常會超過2.36仙，而全年通常有投資物業淨增值。<br>撇除呢個因素，估計市盈率最高20倍左右，而呢間公司派息率係基礎溢利嘅100%，即係嚟緊股息回報率達到5厘或以上，係一隻高息股。<br>喺香港地，唔會有好多企業肯出錢自己搞數據中心，長遠仲要跟潮流發展雲端，數據中心需求唔會細，新意網就可以受惠雲端需求增加嘅因素，除非經濟出現大風大浪，否則可見將來，收入同盈利增長表現會相當穩健，用預測股息率4.5厘做目標價，中線目標價2.20元冇走雞。</p><p>晉佳<br>本欄逢周一、三及五刊出</p></body></html>