<html><header><meta charset="utf-8"><title>隔牆有耳：<br>陶傑獻金計　誘善款回流 - 李八方</title></header><body><h1>隔牆有耳：<br>陶傑獻金計　誘善款回流 - 李八方</h1><p>狼英為善不甘後人，慷納稅人之慨，喺庫房攞一億元畀四川賑災，啲錢最後會去咗邊，毋須多講，難怪才子陶傑都講明，納稅人要預咗呢一億，內地貪官穩袋七、八千萬。既然阻止唔到南水北調，才子獻計令四川捐款回流，建議政府要求四川省嘅政府官員，一定要喺收到捐款3個月內率團來港，喺尖沙嘴廣東道，將呢一億回歸香港。</p><p>寧願益香港地產商</p><p>08年汶川地震後，港府嘅賑災善款有被內地官員濫用情況，見過鬼仲唔怕黑，今次唔少港人都唔多想捐錢，網上仲有人創作新英文字「Donatetimo」，意思係「捐你條毛」，可見社會反捐情緒幾嚴重。<br>陶傑噚日出席沙田一食肆開幕時都話呀，自己「有心無力」；即使幾百蚊，都捐唔到錢，佢覺得祖國咁強大、外滙儲備又咁高，大把錢捐去非洲起鐵路，點會稀罕自己啲錢吖。又話中央已叫境外組織例如日本唔好捐錢，香港就更加應該聽話：「點解日本可以享受唔使捐錢、捐物資嘅特權，而我哋香港要受到打壓呢？」<br>狼英建議捐出一億港元賑災，陶傑講明內地貪官袋硬七、八千萬，但認為旅遊發展局代表政府到四川放低一億善款之後，帶四川官員嚟香港濕平旅行：「佢哋（官員）袋還袋，一定要喺3個月內，落嚟香港買名牌、去太子珠寶、去周生生掃貨，透過廣東道將啲捐款回流香港。」雖然公帑最終或者益咗地產商同大地主，但陶傑好阿Q咁話：「咁睇件事樂觀好多。」</p><p> http://pf_lee@appledaily.com </p></body></html>