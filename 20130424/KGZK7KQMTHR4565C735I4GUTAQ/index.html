<html><header><meta charset="utf-8"><title>中環迷你裙：麥記倒自己米？ - Samantha</title></header><body><h1>中環迷你裙：麥記倒自己米？ - Samantha</h1><p>見此標題，讀者或會問候欄主，又寫麥記？唔好鬧住，麥記着實太多搞作，上月派包，今次學埋肯德基賣起飯來。麥記最初以漢堡包做賣點，殺入主糧為白飯的香港，年輕一輩早已冇飯癮（壽司除外），𠵱家先轉軚學大陸肯德基賣埋中餐，冇性格兼慢了十拍！<br>再者，麥記如何說服消費者，買一份得幾嚿雞同西蘭花，又未必食得飽嘅「麥趣飯」，而非走去隔籬茶仔，加少少錢買個碟頭大、夠鑊氣嘅炒飯炒麵？<br>這或者反映麥記為谷銷情開始着急了，雖然麥當勞股價隨美股屢創新高，但首季業績和同店銷售都未有起色，純利12.7億美元，增0.3%遜預期；同店銷售更下滑1%，仲警告4月會略跌。<br>報道中，有市民批評盒飯「貨不對辦」，呢方面Samantha就撐麥記，觀乎「大快樂同大家活」以至全港食肆廣告，幾時對辦過？在強大市場推廣策略下，有「發水樓」自然有「發水飯盒」，對辦的話，OpenRice食評邊有用武之地？<br><br>Samantha<br>本欄逢周三、五刊出</p></body></html>