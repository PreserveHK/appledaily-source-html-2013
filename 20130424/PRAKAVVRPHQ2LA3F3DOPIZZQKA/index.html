<html><header><meta charset="utf-8"><title>中門大開：四叔林鄭搞乜？ - 添馬男</title></header><body><h1>中門大開：四叔林鄭搞乜？ - 添馬男</h1><p>恒地（012）主席四叔捐出新界環頭環尾農地畀政府，用來起上車盤畀首次置業年輕人，據報道雙方已敲定七幅位於新界東北地皮，月底會有公佈。<br>據悉，今次最熱衷促成四叔捐地者，並非負責土地供應的財政司司長曾俊華及發展局局長陳茂波，而係政務司司長林鄭月娥。林鄭在前朝出任發展局局長時，成立發展機遇辦事處，專門為發展商「特殊項目」打通政府門路，由於佢熟悉整個規劃及官僚程序，加上人惡又打得，其他官僚部門都忌林鄭三分，由佢出面自然成事機會高，後果就係討好了大孖沙，但就留低眾多牙齒印。</p><p>發展商變相奪規劃權</p><p>今次林鄭大力促成四叔捐地，表面上當然係好事，但政府內部就有好大反彈，認為政府將東北發展政策及規劃上的主導權，拱手讓予地產商，客觀上形成官商合謀。<br>眾所周知，前朝曾蔭權主政時，已拍板定下東北發展模式，為杜絕官商勾結，由政府收地，進行整體規劃，即係發展商一早落釘賤價購入幾十蚊呎之農地，其龐大潛在發展利益，付諸東流，因政府收地價格，點可能同起樓之後呎價相比。<br>新界大地主以恒地、新世界（017）為主，新政府成立，時時想推倒重來，早前陳茂波對公私合作口氣已有鬆動。四叔捐地會否令林鄭打倒昨日的我，將新界東北發展模式改變呢？大家要金睛火眼𥄫實，若四叔用幾塊農地換回政府轉軚，取回巨大商業利益，出粒糖換間廠，四叔出豉油，林鄭出雞，點計都係超筍deal。<br>退而求其次，即使發展模式暫時不變，但引了政府落叠，七幅農地起樓，政府自然要將農地變成熟地，做好排污、運輸等基建，咁四幅旁邊未捐出的農地即時受惠，此舉等如變相lead番轉頭，由發展商主導政府發展規劃及步伐。<br>更可笑係四叔話起畀首置年輕人，若政府接受，就等如將房策制訂主動權交畀地產集團，哈，真係前所未有。<br>政府應否重新推出首置，資助年輕人置業，係重大政策，涉及資源分配，有既定決策程序，也受民意監督，絕不可能因一個捐獻項目而決定政策走向。<br>據悉政府內部曾提出反建議，既然四叔有善心，政府應該接納，但捐地屬無條件性質，將恒地捐出土地納入政府土地儲備中，然後再作整體規劃，符合政府規劃東北發展的定位；至於將來是否起低成本100萬元上車盤，由房屋局決定。此舉可免除官商勾結、輸送利益指控，新界東北發展係官民角力新戰場，若再加上官商勾結元素，梁振英、陳茂波頂得住嗎？<br><br>添馬男</p></body></html>