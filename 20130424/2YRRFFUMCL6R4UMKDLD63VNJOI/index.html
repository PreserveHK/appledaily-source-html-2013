<html><header><meta charset="utf-8"><title>中環在線：唔做主席　美國閉關<br>梁鳳儀寫封筆作 - 李華華</title></header><body><h1>中環在線：唔做主席　美國閉關<br>梁鳳儀寫封筆作 - 李華華</h1><p>勤＋緣（2366）創辦人梁鳳儀酷愛寫作，舊年賣盤之後，逐步淡出公司運作，前日直情以「決定長期留駐海外以專心撰寫最後一個小說系列」為由，辭任主席，噚日生效。暫時唔知呢套最後小說寫乜，但係佢早幾年幫恒地（012）主席李兆基寫傳記，𠵱家譯緊英文版，今年內有機會搞掂。</p><p>埋首四叔傳記英文版</p><p>華華噚日用電話搵到梁博士，咁啱佢趕住上飛機飛去美國，講唔夠兩句就「被收線」，莫非佢此行就係去美國閉關，為四叔傳記嘅英文版埋尾？還是為最後小說系列搵靈感？聽聞佢嘅封筆前大作，係最拿手嘅愛情小說。<br>根據聯交所資料，梁鳳儀3月底喺勤＋緣嘅持股量只有6.42%。佢嘅角色亦由執行董事變成非執董，佢辭任主席後，只留任非執董。</p></body></html>