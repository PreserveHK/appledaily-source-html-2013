<html><header><meta charset="utf-8"><title>滙海探戈：一言九鼎　伯南克好嘢 - 奇兵</title></header><body><h1>滙海探戈：一言九鼎　伯南克好嘢 - 奇兵</h1><p>擾攘半年，美國聯儲局周四終於落實，明年1月起每月減少買債100億美元，將放水規模縮細到750億美元。雖然事前過半數人估儲局唔退住，對市場而言算係爆小冷，但會後聲明派定心丸，暗示零息環境仲有排玩，美股禮拜三喪升近300點，歐洲股市噚日亦跟隨上升，惟獨亞洲股市表現一般。<br>儲局今次會後聲明，對美國經濟前景嘅看法比上次樂觀。於最新季度經濟展望當中，將未來幾年嘅通脹及失業率預測向下調，其中失業率就估計於明年回落至6.3%至6.6%，後年就會跌穿6%，對未來兩年嘅增長預測就冇乜點變。<br>會後聲明提到未來幾次會議都可能繼續漸進式收水，但強調冇預設時間表，會以經濟狀況為依歸。而為咗令市場放心，會後聲明仲清晰講明，若低通脹情況未改善，就算失業率跌落6.5%嘅加息門檻，近零息的超低息環境會維持一段長時間，而據儲局季度報告顯示，絕大部份聯儲局官員預期2015年先開始加息。<br>值得留意嘅係，聯儲局出年1月底議息，雖然伯南克仍然在任，但由於下次會議冇記者會，所以前晚記招應該係佢任內最後一次以儲局主席身份會見傳媒。<br>會上有記者問佢之前話打算年底開始退市，出年年中停晒QE，前一個意向就兌現咗，之後嘅退市期限有冇變，伯南克就話若然經濟狀況符合預期，儲局傾向於明年每次例會中按同一步伐縮減買債，即係每次開會買少100億美元，年底就會game over。當有記者問佢今次退市決定同換班有冇關，佢嘅答案係冇，但強調事前已經徵詢接班人，即現任副主席耶倫嘅意見，而後者都完全支持佢嘅決定。<br>雖然伯南克喺記者上亦認錯，話對金融危機嘅警覺性不足，發現得太遲感覺有啲遺憾，但個人認為佢喺金融海嘯後做得非常好，最值得一讚嘅係，各儲局官員近半年對幾時退市嘅立場經常左搖右擺，令市場無所適從，但作為舵手嘅伯南克，傾向年底開始退市嘅立場冇變過，結果亦真係言出必行。</p><p>儲局收水　金價未跌完</p><p>至於匯市走勢，由於儲局落實退市，美元兌各主要貨幣普遍向好，首當其衝嘅當然係貨幣政策背道而馳嘅日圓，美元噚日已升上104.36日圓，創逾五年新高，雖然儲局會議息結果公佈後，美債孳息變動不大，但儲局逐步收水勢在必行，息差因素驅使下，除非出現股災等黑天鵝事件，否則日圓唔係咁易翻身，中線睇110唔係太難，金價噚日亦跌穿1,200美元關口，創近半年新低，短期應該繼續冇運行。<br>至於兩周前建議開嘅加元好倉，因為形勢有變決定取消。其他如歐元及英鎊就難睇啲，估計短期上落格局，上周建議嘅紐元兌澳元交叉盤就繼續去馬。<br><br>奇兵<br>本欄逢周五刊登</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>