<html><header><meta charset="utf-8"><title>求驗客手記：世冠盃出局仲要被搶砵　細哨慘情</title></header><body><h1>求驗客手記：<br>世冠盃出局仲要被搶砵　細哨慘情</h1><p>周三世冠盃4強戰，南美代表明尼路爆冷1:3輸畀東道主摩洛哥球隊拉查體育會，無緣入決賽同拜仁慕尼黑爭冠軍。呢場波明尼路嘅朗拿甸奴雖然射入一球靚罰球，但最後都要輸波，始終同世冠盃錦標緣慳一面。細哨唔單止輸波，賽後仲要畀一班拉查球員搶走埋波砵，真係冇理佢嘅感受。</p><p>周六同恒大爭季軍</p><p>拉查體育會佔主場之利，喺下半場6分鐘由前鋒耶祖亞打破僵局領先；去到63分鐘，明尼路喺禁區頂獲得自由球，呢啲食糊位梗係由老將朗拿甸奴處理，佢起腳一射皮球彎入遠柱中內柱彈入網內，拉查門將都係得個睇字。</p><p>乜盃都有獨欠世冠</p><p>去到比賽最後階段，拉查體育會由耶祖亞博得12碼，守將達杜尼主場喺83分鐘再次領先，到補時階段主隊再由中場馬比迪入多粒奠定勝局。拉查以3:1贏波，之後會喺周六同拜仁爭冠軍，而明尼路就只可以同廣州恒大進行季軍戰。<br>細哨喺佢職業生涯連世界盃都贏過，就獨欠世冠盃冠軍。佢喺06年效力巴塞隆拿嘅時候本來有機會，可惜喺決賽輸咗畀國際體育會；點知今次仲衰第一場比賽就下馬。失望到極點嘅細哨喺完場之後，同對手交換完球衣仲戇居居咁企喺場上，其他拉查球員見佢仲喺度就紛紛走埋去睇吓有冇得撈粗嘢。雖則話就話係過氣球王，但可以同朗拿甸奴交手真係有今生冇來世，拉查球員老實不客氣，郁手除咗細哨對波砵，其他球員都唔執輸，冇鞋拎連細哨波襪入面塊護脛都唔放過。被「洗劫」嘅朗拿甸奴之後好無奈咁離開球場。<br>對恒大嚟講，呢場爆冷賽果都算係好消息，可以喺今次世冠盃對完拜仁再鬥朗拿甸奴，都係相當唔錯嘅經驗。明尼路教練古卡據講會喺下季轉投中超球會山東魯能執教，季軍戰當係提前同中國球隊交手，佢喺賽後話：「我哋會喺季軍戰全力以赴為尊嚴而戰，目標係要贏波。」</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>