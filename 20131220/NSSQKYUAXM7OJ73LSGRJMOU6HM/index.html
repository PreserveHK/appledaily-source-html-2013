<html><header><meta charset="utf-8"><title>中環在線：難忘法國度聖誕　洪丕正愛飄雪 - 李華華</title></header><body><h1>中環在線：<br>難忘法國度聖誕　洪丕正愛飄雪 - 李華華</h1><p>過慣冬季冇飄雪嘅港人，似乎特別鍾情白色聖誕，渣打香港CEO洪丕正（Ben），噚日與傳媒聖誕茶敍，提及自己最難忘嘅一個聖誕，就係十幾年前，喺法國阿爾卑斯山滑雪，喺山上度過一個白色佳節。<br>佢仲記得當時喺山上一間法式小木屋餐廳內用饍，窗外飄雪，古木參天，景致有啲似七十年代經典電視卡通片《飄零燕》。Ben哥似乎唔介意透露自己年齡秘密，越講越興奮，佢話喺小木屋內，點咗一客法式洋葱湯，上菜時，餐廳用木製器皿，盛載以白、紅、黃三色洋葱，分別烹調而成嘅三款洋葱湯，一飲難忘。<br>今年佢亦打算過一個白色聖誕，將會跟家人去北海道旅行，充電唞唞。佢即將卸任銀行公會主席，指今年確係市況極為波動嘅一年，幾乎全年冇休！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>