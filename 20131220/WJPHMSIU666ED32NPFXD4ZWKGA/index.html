<html><header><meta charset="utf-8"><title>馮仁昭四圍超：Eason做硬叱咤王Fiona晒背爭銅獎 - 馮仁昭</title></header><body><h1>馮仁昭四圍超：Eason做硬叱咤王<br>Fiona晒背爭銅獎 - 馮仁昭</h1><p>商台叱咤樂壇頒獎禮將喺元旦舉行，今年古巨基冇出碟，謝安琪只出國語碟，令賽果悶到爆，馮仁昭收到風，以903播放率定輸贏嘅叱咤頒獎禮，陳奕迅（Eason）走勢將第十度奪男歌手金獎，「大文豪」周柏豪升呢攞銀獎，銅獎係許志安同老死梁漢文之爭。</p><p>千嬅唔去頒獎禮</p><p>容祖兒喺冇對手威脅下，有機第九度擸女歌手金獎，王菀之攞銀獎，銅獎係薛凱琪（Fiona）同吳雨霏之爭。聽講柏豪升呢同Eason一樣各奪3獎，柏豪除男歌手銀獎外，仲會攞唱作人同叱咤歌曲，Eason就有男歌手金獎、我最喜愛男歌手同叱咤歌曲，而至尊碟就畀祖兒擸咗，呢晚祖兒為出席頒獎禮，演唱會都提早喺6點半開騷，祖兒咁畀面商台，死敵楊千嬅又講咗唔去頒獎禮，唔知商台會唔會破例畀埋「我最喜愛女歌手」祖兒呢！<br>至於叱咤十大，暫時Eason、祖兒、柏豪、連詩雅、Fiona佔一席位外，聽講Supper Moment同Dear Jane都有獎，噚日柏豪喺新城宣傳新碟，佢話自己𠵱家係不死身，就算被質疑買點擊率都對佢冇影響，Fiona下周出新碟作最後衝刺，封套、服裝、概念都親力親為。<br>撰文：馮仁昭</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>