<html><header><meta charset="utf-8"><title>報告王：強股散水港股堅走鬼 - 瑪姬兒</title></header><body><h1>報告王：強股散水港股堅走鬼 - 瑪姬兒</h1><p>有時真係唔可以唔信邪，眾所周知，之前光大銀行（6818）一話來港上市，港股就隨即跌到嘭嘭聲，個個股民都當正佢係「明燈」。<br>光大今日終於成功掛牌，但係噚日已經搞到港股率先大瀉，仲失守埋100日線，呢盞「明燈」的確好邪。<br>除此之外，噚日有多隻新股上市，當中最矚目嘅當然係墓園股福壽園（1448），該股暗盤價一度升44.44%，一眾股民已經大叫好邪。點知收市報4.82元，較招股價高44.744744%，就連走勢圖都出現「黑墓碑」！<br>兩大凶兆襲港，港股昨日成交更升至743億元，睇嚟勢已弱了。</p><p>中國風電可留意</p><p>講完呢啲迷信嘢後，講番股市表現，其實仲有一個先兆，反映港股升浪有機會要終止。就係連強勢嘅科網股同埋濠賭股都無晒力，呢兩類板塊一向唔使有乜實際理由，都可以照炒高，但𠵱家都要跌番落嚟，今次堅係走鬼了。<br>所以，現階段都係「Cash is king」算數，將資產套現為最佳策略，但係仲可以留意定一啲強勢股。<br>好似華電福新（816）斥資3.8億入股中國風電（182）一成股權，以及組成合營，令到中國風電一度逆市急升逾一成，就算港股之後大跌，都仲企得穩，收報0.495元漲逾5%，成交高達1.12億元。<br>不過，呢隻股走勢比較波動，風險明顯較高，市況不穩下，短期都唔好沾手，但建議先列入觀察名單，再候低吸納。<br><br>瑪姬兒</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>