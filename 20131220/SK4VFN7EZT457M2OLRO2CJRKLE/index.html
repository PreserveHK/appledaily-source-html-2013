<html><header><meta charset="utf-8"><title>中環在線：約會馬雲要先買墨寶 - 李華華</title></header><body><h1>中環在線：約會馬雲要先買墨寶 - 李華華</h1><p>阿里巴巴要來港上市似乎仲有排等，創辦人馬雲暫時可以有閒情「畫」字，畫好嘅「馬體」噚日首度放上淘寶，拍賣兩日。拍賣咗12粒鐘，叫價去到36.8萬元人仔，拍賣聽日至結束，成功拍得呢幅「馬體」仲有機會跟馬雲會面，探討書畫藝術，順便可以問佢其實畫緊乜東東。<br>股神畢菲特每年都搞慈善午宴拍賣，今年以100萬美元成交。馬雲雖然有少少抄橋，但就好些少，畫幅「馬體」，叫做畀人有嘢喺手，再同對方喺杭州太極禪院會面，探討書畫藝術。</p><p>明天中午拍賣結束</p><p>拍賣由噚日早上10點開始，直至明天（21號）中午12點，由一元人仔起拍，每口叫價100元人仔。<br>雖然呢幅係馬雲嘅處女作品，但已經充滿大師影子，仲絕對係抽象派㖭。佢都承認，自己「畫」字越來越有味道，係未來想像行為藝術與古代甲骨文嘅結合。佢自爆細路仔時，阿爸逼佢練毛筆字，佢嘅字最大特點就係40年未變!</p><p>網民唔知馬雲畫乜</p><p>就咁睇，大家真係唔知佢畫乜，於是網上掀起一股「馬雲尋知音」嘅熱烈討論，網民齊齊福爾摩斯上身，估馬雲到底畫乜。<br>「認真派」網民覺得呢幅畫係畫緊飛龍、太極八卦圈或者係互聯網，「創意派」網民就話似瑞士卷、蚊香、或者係沖廁時引起嘅水漩渦。<br>查實馬雲畫乜都唔係重點，最重要係佢畫，拍到又有機會同佢坐低切磋，唔知港交所（388）CEO李小加會否拍埋一份呢?<br><br>李華華<br>mailto:LiWaWa@AppleDaily.com</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>