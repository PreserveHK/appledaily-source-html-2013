<html><header><meta charset="utf-8"><title>一周兩件：大唐新能源落後</title></header><body><h1>一周兩件：大唐新能源落後</h1><p>睇報章雜誌，見到祖國模特兒戴住口罩行catwalk，可見空氣污染嚴重到爆燈，但凡有環保、新能源呢幾隻字嘅股份，幾乎創晒新高，惟獨漏咗大唐新能源（1798），博佢翻半番。<br>大唐新能源係大唐發電（991）嘅環保潔能旗艦，單係今年上半年，純利已經翻咗一番到2.3億人仔，兼且超過上年全年純利1.1億人仔，嚟緊2013年度張成績單，已經坐定粒六。<br>祖國環境惡劣，嚟緊日子，阿爺強勢加快環保步伐，包括掟7萬億人仔，加強風電輸送配套，單係呢點，上家風電股，包括大唐新能源，已經有運行。<br>所以，專業評估大唐新能源明年度EPS增長仲好，可以翻半番過外，去到14仙，預測PE跌到得番8倍幾，係場內最平嘅環保股之一。<br>又大唐新能源有靚仔業績，但股價半年插水20%。場內經典順風光電（1165），單係呢半年，累升咗510%，市值120億港銀，追過大唐新能源110億港銀，但暫時未有PE睇。<br>另一間金風科技（2208），半年升咗40%，明年PE 27倍。至於啱啱獲華電褔新（816）入股嘅中國風電（182）一路唔曉郁，但10月一發力，半年股價亦都累升咗60%，家陣預測PE 30倍。</p><p>有力翻半番</p><p>又大唐新能源現價（1.5港銀）PB得0.94倍，係繼中電新能源（735）之後，PB最平嘅新能源股。求其搵啲上邊未講過嘅新能源股，京能（579）2.5倍，龍源電力（916）2.6倍，大唐新能源PB，又係平到笑。<br>博大唐新能源係咁意翻半番，去到2.3港銀，明年度預測PE都得13倍，PB1.4倍，未有耐追到行家。</p><p>錢雋<br>細價股專家<br>本欄逢周二、五刊出</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>