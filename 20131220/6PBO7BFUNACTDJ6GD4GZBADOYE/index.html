<html><header><meta charset="utf-8"><title>咖喱牛腩：炒領隊等於止蝕 - 咖喱</title></header><body><h1>咖喱牛腩：炒領隊等於止蝕 - 咖喱</h1><p>上季玩完馬後炮，今季就做預言家，同大家一齊睇吓嚟緊周末有咩好睇 。今周傾咩：領隊唔對路就要炒？<br><br>呢條辯題有少少複雜，假設咗英超球隊係急功近利，所以成日急急腳炒領隊。小弟首先要指出，季中炒領隊唔係英超嘅特有現象，以今季為例，英超暫時炒咗5個，法甲亦有5隊換咗教練，意甲同葡超就有4隊，德甲同西甲都各有3隊。從整體歐洲球壇炒教練嘅風氣嚟睇，英超唔算係特別炒得密。<br>小弟想問大家一樣嘢，因為急功近利而炒領隊，有咩問題？當水晶宮喺榜尾沉淪，為嘅就係要急功近利，喺短期內打番起隊波，避免降班，唔通等到半季之後仲係個位數字分數先炒咩？到時費格遜嚟教都降班啦！球隊炒唔炒領隊，同買股票幾時止蝕一樣，當你見到呢個領隊冇料到，隊波只會越搞越衰時，就要當機立斷咁炒，否則成績只會越來越差，蝕得仲入肉。<br>之後就會出現一個關鍵嘅問題，點樣識別出邊個領隊冇得救，等球會及早止蝕？小弟認為做領隊最緊要得人心，如果失去更衣室嘅支持，就係唔對路，要即炒，冇得拖。假如一個球員玩嘢係個別問題，咁大班球員玩嘢就應該係領隊人力資源管理嘅問題。好似波亞斯當年俾車路士炒，佢得罪咗更衣室嘅大佬，佢仲要一次過得罪晒泰利、林柏特同杜奧巴！失去軍心嘅主帥就只係無兵司令，球會一日唔炒領隊，球員會用表現去控訴，越踢越差，誓要逼走個領隊為止。<br>文：咖喱</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>