<html><header><meta charset="utf-8"><title>中門大開：特首三規 - 添馬男</title></header><body><h1>中門大開：特首三規 - 添馬男</h1><p>一切似曾相識。港澳辦主任王光亞今日見完梁振英後，向傳媒講解為何要規範化特首述職內容，係要求特首報告不足之處，而非只匯報成績，以及如何落實《基本法》。簡單講，係利用述職報告要求梁振英查找不足！北京目的已寫在牆上，畫公仔畫出腸，問你梁振英死未！<br>如此重要決定，一定要將光亞叔原文照錄：「我們更加進一步明確就是說，這些匯報的內容應該是包括哪些方面，過去可能更多是講一年我做了哪些成績，現在我們也要求他（特首），你要找到不足，這一年的工作上有甚麼不足，也包括新的一年裏面你有哪些新的規劃哪些新的事情要做。這樣的話，把述職的內容更加確定下來。」<br>即係規定時間、規定地點、規定內容，特首要將特區狀況坦白向中央交代。<br>眾所周知，述職本來象徵意義大於一切，宣示一國兩制下特首向中央負責嘅儀式，內容亦係務虛唔務實，泛論一般形勢，如有大鑊嘢，就另開一段匯報，始終主動權在特區呢一邊。今次規定內容，仲指定要查找不足，將述職主動權攞番，冇得再任由梁振英Spin中央。維園阿伯都睇得出，中央已對梁失去信任，因為北京要掌握梁治下不足地方，使鬼要佢在述職中匯報咩？即使中聯辦唔報，仲有人大、政協、大孖沙、建制黨派可以上報中央，篤佢背脊。<br>北京要梁自篤背脊，目的只有一個，就係要約束梁振英權力，意思係你唔好以為基本法賦予你大權，你就可以亂嚟，將權用到盡，或者選擇性運用，以鬥爭為綱，搗亂香港，我係贒實你梁振英㗎！</p><p>建制派隨時捉痛腳</p><p>大家諗吓，講到明要你自摑，即使閣下面皮厚過乜，亦會感受到好大壓力，不斷盤算應該報啲乜，中央究竟掌握幾多呢？報少咗又會唔會俾人公開再摑呢？而對梁敢怒不敢言之建制中人，也會積極配合中央，一年365日協助中央收集梁「不足材料」。如此狀態下做特首，不如罷了。<br>已婚男士北上後，返屋企老婆黑口黑面，男士千方百計賣口乖，老婆大人冷冷一句：「做過乜嘢，你自己心知肚明！」男人此時呆一呆，不斷盤算究竟認賭波、揼骨、定去東莞淫K，抑或自爆黃貝嶺包養小三阿翠花呢？究竟老婆知道幾多呢？如果揭出講大話，會唔會仲大鑊，講真話，又有冇數可講呢？<br>日日都處於此種狀態，人都癲，難怪梁特首個頭越來越大，電視所見，面容浮腫。唉！正所謂禍兮福所倚、福兮禍所歸，機關算盡登位一年多，又點估到今日。只因當初佢「計算」嘅，係共產黨！</p><p>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>