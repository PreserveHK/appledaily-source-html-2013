<html><header><meta charset="utf-8"><title>魚樂無窮：金界造旗隨時又發難 - 唐牛</title></header><body><h1>魚樂無窮：金界造旗隨時又發難 - 唐牛</h1><p>終於退市了！經過一連兩日會議後，儲局宣佈啟動收水mode，買債規模由原來每月850億美元，減至750億美元，意味美國經濟已重上增長軌道，美股立即開香檳慶祝，道指埋單再創新高。可惜地球另一邊嘅中港股市就冇咁幸運，內地銀根持續緊張，一個月拆息衝上七厘，錢荒之說再起，A股跌1%，港股更由高位計跌足500點。<br>退市沖喜不敵錢荒憂慮，足證港股國產味道越來越濃，現時尚有數個交易日才到年結，加上今輪新股熱潮已屆尾聲，港股短線易跌難升，各位戰友大可考慮提早收爐，養精蓄銳為新一年做好部署。<br>今年濠賭股威風八面，銀娛（027）及金沙（1928）晉身藍籌升幅三甲，如果仲想搵賭股炒，金界控股（3918）會係好選擇。金界主要喺柬埔寨經營賭場NagaWorld，今年中期盈利按年增長兩成，同濠賭股盈利倍倍聲當然冇得比，但勝在估值平兼且潛力大。金界現價市盈率19倍，較六隻主流濠賭股平均33倍，大幅折讓逾四成。主席接受傳媒訪問，表示有意喺泰國、緬甸及越南等地開賭，早前更宣佈將落戶俄羅斯，衝出柬埔寨意圖明顯。金界今年股價反覆向上，絕不遜於濠賭股，近期於8元水平整固，一旦破旗，又可海闊天空！<br><br>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>