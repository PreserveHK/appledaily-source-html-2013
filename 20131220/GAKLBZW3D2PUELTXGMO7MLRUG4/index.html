<html><header><meta charset="utf-8"><title>與祖兒冷戰劉浩龍悶蒲</title></header><body><h1>與祖兒冷戰<br>劉浩龍悶蒲</h1><p>【中環歌賦街】劉浩龍（師兄）同容祖兒拍拖之後，不時俾人影到孖住出巡，但最近唔知係咪祖兒忙綵排演唱會，冷落咗師兄呢，上星期四（12日）夜晚8點幾，師兄單拖去中環歌賦街，捧好友潘世亨（Kevin）同友人合資嘅精品店WOAW開張，到賀嘅仲有徐濠縈、鄭希怡（Yumiko）夫婦、曾國祥、吳嘉龍、陳自強同男伴等。</p><p>要求注資被阻</p><p>呢晚師兄表現得好落寞，店舖8點半舞龍舞獅賀開張，大家都聚喺街頭睇，但就唔見師兄湊熱鬧，反而儀式完咗後，先見佢行出露台煲煙，個樣有啲悶悶不樂，Yumiko同老公Andy都陪師兄煲煙吹水，似乎幫佢解悶。<br>有傳最近祖兒同師兄冷戰，事關師兄早排升呢做老闆同范振鋒夾份開日本料理，不過聽聞舖頭生意麻麻，師兄想祖兒注資60萬，但遭容媽媽阻止，祖兒同師兄為錢拗撬，仲唔聽師兄電話㖭。<br>另外，同場嘅曾國祥喺開張儀式後快閃，佢行去九如坊攞車不時回頭望，警覺性好高，原來有個女仔一早企喺佢架車旁邊等候。</p><p>曾國祥會女伴</p><p>曾國祥發現記者即時呆咗，問呢位係咪新女友？佢就例牌否認：「唔係，朋友啫。」<br>採訪：陳辰、楊浩賢</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>