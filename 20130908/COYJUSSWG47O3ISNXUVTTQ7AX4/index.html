<html><header><meta charset="utf-8"><title>我主場：李治廷戀冰冰唔怕瘀</title></header><body><h1>我主場：李治廷戀冰冰唔怕瘀</h1><p>李治廷與范冰冰因合作《一夜驚喜》撻着，電影與現實一樣譜出姊弟戀，還被影迷發現兩人同遊布吉島，李治廷日前甜蜜地直認二人關係很開心。比范冰冰年輕6年的李治廷，認為愛情不應存在顧慮：「上司姊弟唔係咁重要，真係鍾意嘅話，唔使介意俾人拒絕，阻礙一段美好愛情發生。」范冰冰的外表被他喻為女神，因為一次合作的緣份，他進入女神范冰冰的內心世界：「佢私底下好細路女，只係一個鄰家女孩。」<br>撰文：魯萍  <br><br>在電影《一夜驚喜》中李治廷飾演癡情男，愛上了范冰冰飾演的上司米雪，在現實同樣與范冰冰譜戀曲的李治廷，早已洩露這段姊弟戀的端倪。</p><p>「佢內心世界幾可愛」</p><p>問現年26歲的李治廷跟年齡有差異的范冰冰有沒有發展可能？他說：「我哋幾啱key啱嘴形囉！呢樣係我最大驚喜，開戲時都驚㗎，喂！范爺，係咪先，咁大氣場嘅女演員，但估唔到咁啱key，雖然我啲國語唔鹹唔淡，又覺得OK喎！大家嘅興趣幾似，笑點又幾似，拍得幾有默契，但你話係咪啱我就隨緣囉！」會否介意姊弟戀？他笑說：「我覺得乜嘢戀都唔係問題，最重要係咪真有愛情存在囉，唔好介意太多同愛情冇關嘅事。愛情好純潔，你信就會搵到真愛，唔應該擔心同顧慮咁多。」<br>那麼外觀是否重要？李治廷說：「我覺得先望見個樣再入內心世界，外觀唔係最重要，但我信相由心生，個樣令我舒服至會去發掘佢內心世界。」有否發掘范冰冰內心世界？他揚言：「佢內心世界幾可愛，因為拍戲，點都會了解啲，佢其實幾細路女，你估唔到，我當初都嚇一嚇，我對佢認識主要喺廣告，雜誌封面好勁吖嘛，好女神級嘅女仔，覺得好難接觸、好遠，但原來私下同佢傾偈傾戲，深入了解呢個人，會覺得佢好多嘢仲簡單過我，嘩！原來我細佢咁多，但我諗嘢諗多啲。」</p><p>「兩個人入咗件事」</p><p>時機似乎已經降臨，兩人上月被網友目擊同遊布吉，李治廷更親吻范冰冰額頭。愛火有蔓延至幕前之勢，兩人合體宣傳時玩得興起，公然互抱對方，李治廷抱起范冰冰時情深對望，勝過甜言蜜語。<br>李治廷亦坦承拍攝時情不自禁愛上了范冰冰，他說：「有一場戲有一剎那，係有感覺，講我去佢屋企，同佢道別，個感覺好真好特別，演戲永遠追求呢種感覺，個吓係有囉，兩個人入咗件事，導演未叫cut，仍然喺嗰個世界入面。」回到現實有愛上她？他迴避說：「做戲一定要，呢個我喺佢身上學，有次佢寸我，佢唔知我做音樂，佢聽到我唱歌，就叫我唔好拍戲去寫歌，我講笑：『范小姐，我演戲係咪好差？』佢話唔係，但希望我可以再真啲，我點會唔真呀，佢話你試吓再投入啲再拎個心出嚟，嗰刻我好努力拎個心出嚟擺喺部戲度，最後發覺真係唔同，我又發覺點解佢演戲咁好呢，佢好執着真誠呢樣嘢。佢有幫我開啟演技，最意外係我有概念大演員有個演戲方式，眼見同真實係兩回事，佢私下好平易近人，唔係女神，係鄰家女孩，呢樣感染到我，我下次要好真好真。」</p><p>「唔使介意俾人拒絕」</p><p>李治廷在《一》片中不介意姊弟戀，現實中會否勇敢去愛？他說：「以前我冇咁勇敢，但拍完呢部戲受感染，愛情好純潔，唔可以諗瘀唔瘀，唔去諗面子，係咪上司同姊弟唔係咁重要，真係鍾意嘅話，唔使介意俾人拒絕，阻礙一段美好愛情發生。我以前好典型同理性，會考慮追求對象同我啱唔啱key、朋友點睇、或者父母會唔會鍾意，有冇發展可能、工作有冇時間見面之類，城市長大男女都會去諗呢啲嘢，同我朋友唔啱key會嗌交就唔好，呢啲諗法搞到我錯失愛情機會。我𠵱家盡量想放低呢啲睇法，純粹用心去感受世界，不過講就易，真正做到都好難。搵到啱嘅人，想試吓放低框框勇敢去愛。」<br>髮型：Bluedy Wong of Hair Culture<br>化妝：Bill Chan of A &amp; V Makeup School<br>服裝：Pierre Balmain</p><p>激戰拍續集，但家輝話唔敢再變筋肉人？<br>到底練定唔練？即睇足本《亂噏24》，專訪張家輝、林超賢！<br> http://bit.ly/appletalk24 </p></body></html>