<html><header><meta charset="utf-8"><title>馮仁昭四圍超：何韻詩踩高登瓊姐低智</title></header><body><h1>馮仁昭四圍超：<br>何韻詩踩高登瓊姐低智</h1><p>一個商台小圈子頒獎禮，鬧出滿城風雨，班歌星口口聲聲話要團結，咪又係得個講字！最初G.E.M.唔忿氣冇獎攞，事先張揚杯葛叱咤，結果俾何韻詩、藍奕邦同商台DJ圍插。隔咗幾日，火頭忽然燒到去阿詩同完全唔關事嘅人氣網站高登天后瓊姐度，睇嚟大家又要捱貴價花生嘞！</p><p>瓊姐捍衞祖兒聲譽</p><p>事緣阿詩日前以前輩身份、仲搬埋先師梅艷芳教誨嚟教訓G.E.M.，叫佢謙虛啲同腳踏實地，點知瓊姐突然發功，轉貼一篇上年嘅報道，重提番阿詩喺上屆吒咤頒獎禮嘅前後表現。<br>話說阿詩原本坐定粒六攞女歌手銅獎同歌曲獎，但派彩前傳佢會食白果，阿詩激到喺facebook發難，講明要杯葛叱咤，但最終執番個女歌手銅獎，上台領獎時仲話自己係「反叛小孩子」㖭。</p><p>瓊姐轉貼呢段報道嘅目的，好明顯就係寸阿詩「今日的我打倒昨日的我」。其實阿詩可以當睇唔到算數，又或者話自己「曾經年少氣盛過」，不過佢噚日凌晨選擇喺facebook留言向瓊姐還拖：「洗鬼佢爆料咩，低能。沒有最低智，只有更低智。」正中瓊姐下懷噃。其實瓊姐不嬲以誓死捍衞祖兒聲譽同打擊祖兒潛在對手聞名，今次同阿詩開火，唔知會唔會係跟祖兒同劉浩龍拍拖有關？<br>撰文：馮仁昭</p></body></html>