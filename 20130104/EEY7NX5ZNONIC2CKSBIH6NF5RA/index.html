<html><header><meta charset="utf-8"><title>好不主席：老臨有價 - 盧先亞</title></header><body><h1>好不主席：老臨有價 - 盧先亞</h1><p>「你條死茄喱啡吖真係。」「嗱嗱嗱嗱，其實我係一個演員嚟嘅。」呢啲經典對白相信好多人都仍會記得係出自星爺嘅《喜劇之王》，每次睇電視重播齣戲，都叫人記起曾幾何時我都係一個茄喱啡，但點都唔會自命係個演員囉。</p><p>嗰陣在學，可以掙錢的事情都不肯放過，「勤工儉學」四字受之無愧。而茄喱啡，尊稱應該係「臨時演員」、「臨記」或「老臨」，不過就是外快途徑之一。而印象最深一次的經驗，就係喺番港大嘅「陸佑堂」，場景是舞會，所以要有一眾老臨扮群舞。演員只有雙林，那就是永遠的美人，林青霞和我一直的偶像──林子祥！<br>未接通告前，不過就係搭上搭嘅電話打嚟問「開唔開工？」，根本唔知拍乜，不過一聽近在咫尺，當然二話不說。若然早知道係許大導演作品，仲可以一親偶像，莫講話唔收出場費，倒貼番300蚊都心甘命抵。呢個真金白銀係廿幾年前嘅工錢，即係嗰陣我身為一個茄喱啡都已經收緊三舊水！所以家陣睇到「有償遊行」仿似完全抗衡通脹嘅仲係300蚊，又話要減到280蚊，最後竟然250蚊就成交。我覺得將呢啲「收錢示威」嘅人士，視為「臨記」，先係對呢個行業最大嘅侮辱。</p><p>派錢遊行  慈善團體受惠
</p><p>難怪有位又似元秋上錯身嘅C9（師奶），喺愛港之聲在政府總部舉行嘅嘉年華集會上，上台公開表白，回應挺梁有錢收之說，堅稱自己：「我真係好嬲呀，平時唔會出嚟！200蚊係絕對請唔起我！」先不論點解又再少咗50蚊，係咪又有中間人落格，但起碼佢都真係話到畀全港嘅市民知，茄喱啡係唔止呢個價嘅，而佢今次挺身而出，實屬友情客串，打埋人情牌，又豈可以普通銀碼量度。俯心傾聽，相信那些新界社團定能回應市場訴求，下次動員晒馬，自會償付合理報酬。<br>其實，最終受惠的還有不少慈善團體，因為有多間傳媒的記者，成功獲招攬，僭伏隊伍當中，同樣「開工」遊行舉牌。事後並能清楚拍攝其中收款過程和相關人物。當然，他們本有其職業「樽鹽」，豈能賺此不義之財，所以悉數盡捐。建制技窮，下回亦只會繼續「被抹黑」、「被插贓」，而「反港亂中」人士如我輩，亦只有對着幹「無償上街」。又想起我套茄喱啡力作，尾段有這麼一句：「有些事明知沒結果，但有意義的話，也要堅持下去！」<br><br>盧先亞</p></body></html>