<html><header><meta charset="utf-8"><title>股市反彈 豪客回來<br>珠寶股　告別寒冬</title></header><body><h1>股市反彈 豪客回來<br>珠寶股　告別寒冬</h1><p>【本報訊】沉寂一時的珠寶股「大反底」！在銷售連續兩個月回穩下，再配合大摩奏「摩笛」唱好，珠寶股昨日全線爆升，走勢相對落後的周生生（116）及六福（590）升幅更達13%及8%。珠寶零售商均表示，見到自由行豪客有「回歸」迹象，客人更趁聖誕檔期掃入逾百萬元珠寶，相信行業最壞的情況已經過去。記者：吳綺慧</p><p>港股突破已成，市場四處尋找落後股份追貨，早前已被沽殘的珠寶股獲重估估值，刺激板塊全線上揚。周生生、六福等預測市盈率仍在11倍左右的股份，最多曾升逾一成；而去年12月中已獲大行調高目標價的周大福（1929），昨日就僅漲1.7%。</p><p>多間珠寶手錶零售商表示，去年12月銷情基本上延續11月改善勢頭，進一步確立市道回穩的訊息。六福主席兼行政總裁黃偉常形容，上月舖頭明顯「多番好多人頭」，同店銷售保持到和去年11月差不多的增幅：「真係旺番好多，最緊要係股市升番，大家就有心情消費。」<br>黃偉常指數個月前「失晒蹤」的自由行豪客，亦有小部份「回歸」：「10萬蚊以上嘅單係多番，最貴一張單成過百萬，都有排無見過咯！」展望農曆新年，黃偉常對銷情仍然樂觀，相信可維持不俗增長，「不過蛇年就蝕底啲，冇龍年咁多人結婚。」</p><p>大摩唱好  首選六福</p><p>東方表行（398）執行董事林慶麟透露，去年12月份奢侈品的零售氣氛的確有改善，但程度只算回穩，未見強勁復蘇：「我諗都要啲時間，感覺到客人鬆手咗，但未返到去好景時嘅程度。起碼平均單價係（去年）12月係上升，中共十八大啲大佬坐穩晒，政局穩定，消費應該會慢慢再好啲。」<br>大摩昨日吹響摩笛，發表珠寶鐘錶行業報告，指市場對這板塊的悲觀預期已在股價充份反映，隨着同店銷售止跌回穩，股價已經見底，具有估值重估的潛力。眾多股份中，大摩首選六福，指公司的特許經營模式在行業上升周期中，獲得的槓桿效應最大；而六福對黃金的對沖比例低至10%至15%，亦有機會受惠金價上漲。</p><p>至於龍頭周大福，雖然品牌效應最勁，但由於前年上市時力谷增長，基數甚高，加上存貨較多清貨需時，故大摩料股價再上升的空間只有8%。</p><p>零售升9.5%  復蘇未穩</p><p>昨日收市後政府公佈2012年11月零售數據，銷貨價值升9.5%，遠勝市場預期的4%。其中珠寶零售類別，由2012年10月時倒退近3%的慘況，到去年11月反底大升13.7%。有外資分析員表示，由於2011年11月的比較基數偏低，所以整個零售界、包括珠寶行業突然有反彈，實屬預期之內，但不代表之後可維持如此升幅：「最壞情況係過咗，但係未見強勁復蘇，相信2012年12月份增幅一定會回落番。」<br>零售管理協會表示，聖誕檔期期間化妝品、餐飲、百貨公司及超市等，生意都有單位數字增長，而珠寶零售商就表現兩極，超高檔商戶銷售仍然是按年下跌，但有部份企業則稱聖誕生意好過他們原本預期。</p></body></html>