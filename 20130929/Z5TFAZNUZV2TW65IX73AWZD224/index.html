<html><header><meta charset="utf-8"><title>黃金視窗：張兆輝老闆有得揀</title></header><body><h1>黃金視窗：張兆輝老闆有得揀</h1><p>無綫很均真，謝天華離巢自組公司，隨即被貶為二等公民，新劇《神鎗狙擊》宣傳重點落在外援張兆輝身上，宣傳海報不只排頭位，大頭相比《狙擊》系列男主角更大。對於貴賓式禮待，輝哥日前接受本報專訪時笑說：「我冇度過喎！天華唔係話簽番咩！」大方得體的輝哥，雖然已是老闆級人馬，但仍堆砌一堆客套話：「可能耐冇見喇！大家都懷念以前，我都係ＴＶＢ一手湊大，由茄喱啡做出嚟，感覺上未離開過。」所以，尊重，輝哥是應得的！<br>撰文：楊潔雯</p><p>記得當年張兆輝離開無綫的時候，電視城仍位於西貢清水灣，十年一個轉身，輝哥要移師將軍澳電視廣播城開工，眼前雖然是一大堆80、90後的新面孔，對他而言，無綫是一手湊大他的娘家，十年前選擇離開，拓展張氏美容王國，如今事業有成，身家半億，同時可以全情投入電影工作，為興趣而活，人生幾何？神鎗教官果然目標準確。</p><p>為家人再拍劇</p><p>輝哥07年重返無綫拍過處境劇《結·分@謊情式》，今次首肯接拍捱更抵夜的飛紙仔劇集，是因為屋企人，他說：「《神鎗》之前拍過處境劇，都有7個月喺香港，喺香港拍嘢，放工可以見到屋企小朋友，小朋友又話好開心可以喺電視機見到我，所以最大考慮係屋企人。如果夾到，一年拍一個，可以有時間做自己嘢，又可以兼顧拍電影。出去拍咗十年電影，呢個決定好正確，拍電視啲時間由電視台控制，因為你簽咗畀佢，你幫佢做嘢係好應該，不過𠵱家我係老闆，我有時間咪拍，冇時間咪唔拍囉！我簽畀你，你叫我開工我就開工，你要自由咪自己接，咁樣係方便自己，又唔使令人麻煩。」<br>內地市場開放，加上香港電視戰一觸即發，舊有的綑綁式合約模式已不合時宜，對於有市又有價的優質演員，自由成可貴，輝哥認為現階段跟無綫的合作形式是最好的：「時間可以充份調配喇！我𠵱家最緊要係拍好啲戲，過吓戲癮，容許自己揀精警嘢做。長時間拍劇嘅話，我就唔可能度時間做其他嘢，因為日日要開工，幾個月乜嘢都唔使諗，淨係喺度拍，基本上預呢個拍攝期乜嘢都唔可以做。我記得之前我連換回鄉證都唔記得，一拍完《神鎗》突然要同明星足球隊上去（內地）踢波，原來回鄉證過咗期。」</p><p>幕前人面全非，幕後原來感情依舊，輝哥每次返娘家拍劇，仍然享受那些年的感覺：「拍攝形式同工作人員冇唔同，回復番以前那些年，以前我哋都係後生仔呀！𠵱家個個都有頭家，變咗講嘢唔同，以前細個就問收工去邊，拍拖嘅拍拖，一係瞓覺，𠵱家就話一陣帶個仔去邊度學嘢，有啲冇晒頭髮，有啲白晒頭髮，問吓有幾多個小朋友，又拎相出來睇！大致上返嚟開工都係見番班舊朋友。」<br></p><p>重拾初戀感覺</p><p>講起舊朋友，周海媚算是輝哥的老夥伴，《錯愛》、《雌雄大老千》及《情濃大地》等經典劇集，可謂合作無間。今回再見老友，二人又演情侶，輝哥竟重拾初戀感覺，他笑說：「我哋拍《神鎗》之前喺內地拍咗套戲，傾開知道佢會接呢個劇，咁就約埋敍舊，機緣巧合囉！再一齊拍，大家好多方面都成熟咗，見嘢多豐富咗，諗嘢冇咁單邊。記得有場戲要我送花畀佢，又要拖佢隻手，感覺好似唔知點咁，其實以前拍劇都成日拖手，不過嗰一刻又好似好陌生，呢個就係新鮮感，好似大家初相識咁，但係又識咗好耐，咁啱個劇啲感覺又係咁，有少少尷尬，想拖又唔敢拖，諗番都幾得意。」<br>服裝提供：Harmont &amp; Blaine</p><p>下星期，死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>