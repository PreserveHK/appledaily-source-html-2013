<html><header><meta charset="utf-8"><title>有話兒：周慧敏走過戰禍大地</title></header><body><h1>有話兒：周慧敏走過戰禍大地</h1><p>人生路途不同階段，大家都會定下當刻追尋目標，就像周慧敏，當年創造出玉女掌門人的神話，在事業高𥧌期卻毅然放下一切，近年轉為專注公益活動，在探訪過程中遇到某些事某些人，這些緣份不知不覺間勾起她早已遺忘的記憶，甚至重新釐定人生價值觀。<br>撰文：馬建華</p><p>從17歲參加新秀起，周慧敏（Vivian）這個名字在短短12年間在香港演藝界創出神話，成為玉女掌門人，可是她毅然在事業高𥧌時放下一切，跟當時仍是男友的倪震移居溫哥華。別人沒法理解的決定，在Vivian眼中的一切是來得自然，幾年後返港定居，開始志力參與公益事務，Vivian今天回看說：「我對我事業告一段落，身為公眾人物，我希望自己仍然有能力同體力時，盡量把握機會去做。」</p><p>借宿當地家庭</p><p>近幾年Vivian都到不同地區探訪，上月中她便隨宣明會到斯里蘭卡，她先到飽受戰火破壞多年的穆萊蒂武（Mullaitivu），Vivian說：「四周圍都係被戰火破壞嘅痕迹，我去探望其中一個家庭，佢哋家庭入面16個成員俾一個炸彈帶走，只剩下嫲嫲帶住幾個孫繼續生活，家中男人都死晒，生財工具又冇晒，所以希望透過幫助計劃令佢哋有基本生活同生財設施。」活在香港幸福之地，Vivian深深感受到幸福非必然，生活上很多被認為是必需的物品，其實是沒需要的。</p><p>接着Vivian再到另一處叫里迪加馬（Rideegama） 的「區域發展項目」地區，探訪助養的8歲小孩華卡，每次親身接觸助養的孩子，Vivian坦言是期待的事，華卡更親自畫了一幅畫送她，而華卡是Vivian在宣明會助養的第八個孩子，她說：「返到香港後，我決定助養埋華卡個妹妹，其實我都想助養埋佢哋嘅哥哥，可惜哥哥已經過咗助養歲數。」<br>Vivian還首次在探訪家庭借宿一宵：「起初我有考慮自己得唔得，跟住諗到呢個機會唔係咁容易，所以答應咗，屋主太太知道我要借宿，佢非常開心，仲因為咁準備咗成個月，因為佢未試過有客人借宿，畀咗最好嘅房同食物我，嗰晚喺寂靜環境下，令我諗起細個都係住木屋，記得打風時仲覺得好玩，聽到雨聲又有風聲，不過媽咪同婆婆就好忙要拎盤去盛起漏水同擔心有危險。」</p><p>學習放低自己</p><p>跟隨宣明會去過六次探訪，Vivian表明每次都珍惜機會，可能大家覺得探訪有需要的人，是令對方得到所需，但Vivian說：「每次去探訪，我都覺得同被探訪者有一種關愛交流，喺靈性上有所啟發，每當見到人哋連基本所需都冇時，自己會學習放低自己，睇吓有更多人比自己有更多需要。」</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好 <br>多時裝靚嘢睇！</p></body></html>