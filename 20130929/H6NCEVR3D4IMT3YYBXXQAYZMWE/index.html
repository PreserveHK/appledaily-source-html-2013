<html><header><meta charset="utf-8"><title>未天光接老婆返3300萬愛巢陳豪茵媺十指緊扣恩愛摸肚</title></header><body><h1>未天光接老婆返3300萬愛巢<br>陳豪茵媺十指緊扣恩愛摸肚</h1><p>新婚的陳豪與陳茵媺7月中在多倫多擺酒不久，陳豪即撇下懷孕的茵媺返港搵奶粉錢兼打點新居，懷孕5個月的茵媺昨晨返港待產，愛妻號陳豪天未光即親往接機。分開兩個月，陳豪忍不住輕撫茵媺隆起的肚皮，一同返回價值3,300萬的愛巢，甜蜜幸福滿瀉。</p><p>懷孕5個月的陳茵媺昨晨5時許，在爸爸陪同下由多倫多返港，陳豪前晚拍電影《點對點》至深夜11時收工，小休幾小時即親到機場接機，現場還有半百傳媒，戴黑超、穿黑色鬆身裙的茵媺甫出閘即加快腳步搵老公，只見肚凸凸的茵媺健步如飛，體形未變，依然面尖手腳幼，只是小腿有點水腫。</p><p>在港生B陳豪陪產</p><p>分開兩個多月，茵媺與陳豪一見面即十指緊扣相視甜笑，陳豪更忍不住伸手摸一摸茵媺的肚皮，認真甜到漏！二人亦不介意跟傳媒分享，大方任影，茵媺不經意騷了手上的結婚鑽戒，幸福之情感染現場所有人，及後還與一眾記者來個大合影，堪稱圈中最受歡迎伉儷。</p><p>有傳茵媺為陳豪懷了男胎，不過二人不願透露詳情，問到BB性別時，茵媺說：「未知，我哋睇埋醫生，遲啲慢慢同大家再講。」但無論仔或女，他們已為BB諗好英文名，決定在香港生？茵媺口快快說：「都係㗎喇。」但身旁的陳豪即改口：「遲啲先、遲啲先。」至於順產還是擇日開刀，陳豪同樣答：「呢個都係遲啲先。」但茵媺卻透露老公一定會入產房陪產，陳豪面紅紅地表示會親手剪臍帶，不怕血淋淋場面？他笑言：「我演過好多次醫生喎！」</p><p>談到陀B情況，茵媺承認初期辛苦：「頭幾個月係咁攬住個廁所嘔，哈哈哈！但之後都好舒服、好relax。」陳豪曾說考慮為老婆影大肚裸照，茵媺聞言望着老公一臉疑惑，嚇得陳豪連聲說：「唔係呀，你（記者）唔好亂嚟呀！」茵媺即刻幫住老公，她笑言：「呢個都唔似佢提議，你曳呀！不過maybe，可以留個紀念，但都係睇咗醫生先。」<br></p><p>大肚接job身價20萬</p><p>做完訪問，陳豪即拖住茵媺離開機場，約早上6時許返到大埔比華利山別墅新居，陳豪早在4月時以3,300萬元購入建築面積4,000多呎的獨立屋，原本茵媺計劃上月返港，但新居需花3、4個月裝修，為免動胎氣，陳豪待工程完工才讓茵媺返港同住。<br>由於陳豪仍要努力工作搵錢，在港安胎的茵媺由同回港的爸爸幫忙照顧，媽咪亦會稍後回港。據知茵媺雖大肚，但仍會接輕鬆工作，包括一手錶活動，且大肚豪嫂的身價亦勁升4、5倍，約收20萬港元。<br>採訪：藍文浩、畢紹基<br>攝影：葉君海、楊浩賢、朱志聰</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好 <br>多時裝靚嘢睇！</p></body></html>