<html><header><meta charset="utf-8"><title>港交所文筆了得 - 左丁山</title></header><body><h1>港交所文筆了得 - 左丁山</h1><p>九月廿五日上午，彭博報導阿里巴巴放棄香港上市計劃，預備去紐約闖關，到咗中午，港交所總裁李小加便在港交所網頁發表網誌，講投資者保障，全文近三千字，以散文形式，論述阿里巴巴上市討論過程所帶來之諸方面思考，本來呢類金融專題文章，通常十分枯燥，非行內人難以看得明白，普通人邊度有心機用心閱讀吖。誰不知，李小加不愧係記者出身，擁有阿拉巴馬大學新聞系碩士學位與哥倫比亞大學法學院JD學位，中英文了得，下筆千言，倚馬可待，寫呢兩篇（中英文）文章，以記述「發夢遇仙記」形式書之，令人睇到津津有味，可以一口氣睇晒，例如：「一天晚上，我輾轉反側，耳邊響起了這些爭論聲，久久不絕，恍惚間，這些聲音的爭論一一展開……」<br>跟住李小加一一介紹傳統先生、創新先生、大基金先生、披露先生、務實女士、道德先生、未來小姐、程序先生各人之不同觀點，簡單易明，人人看了，皆可從不同角度展開討論，即使係金融門外漢，都應該可以明白其中道理。<br>記者小G第一時間下載呢篇網誌俾左丁山閱讀，左丁山係傳統派，認為不應該為阿里巴巴之合夥人制開特殊綠燈立下先例，但亦贊同李小加鋪排不同觀點與角度，讓公眾明白，李小加寫網誌，水準明顯在梁振英與陳茂波之上，政府高層應該好好學習中環精英如何處理棘手問題。<br>不過後來回心一諗，唔通李小加完全冇其他事情可做，專心炮製精彩網誌文章？請小G去打聽吓，據小G回報，其實關於阿里巴巴之上市辯論已持續近月，港交所一眾企業傳訊人員已有心理準備，擬定不同「解釋文稿」，與李小加反覆討論過，據講原文以英文書寫，再意譯成為中文（左丁山愚見：中文版雖是譯文，文采更勝英文原文），彭博消息一出，就爭取第一時間以李小加名義發表，吸引大量傳媒報導，達成宣傳效果。咁講法，港交所公關大員確係勞苦功高，打了一場漂亮戰役，入面想必人才濟濟。左丁山對小G講：「港交所啲文宣咁鬼叻，不如由佢地接管特首辦嘅宣傳工作啦！」</p></body></html>