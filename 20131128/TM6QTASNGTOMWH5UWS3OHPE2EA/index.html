<html><header><meta charset="utf-8"><title>異動空間：發掘下隻阿信屋 - 魏力</title></header><body><h1>異動空間：發掘下隻阿信屋 - 魏力</h1><p>一個阿信屋概念，CEC國際（759）炒到無人之境，年半飛升六倍，邊隻工業股有條件複製「阿信屋的故事」？扑鎚賭一隻，魏力揀嘉利國際（1050）。</p><p>工業股打翻身仗，關鍵是發掘藍海。港人愛吃日韓零食，但地產霸權下，賣到鬼死咁貴，阿信屋就係攻呢點，薄利多銷，毛利較低但以量取勝，bingo！另一方面，結婚閒閒地幾十萬，單計香港每年幾萬對新人，個餅成百億咁大。搞過結婚都知道，這簡直係「希望工程」，幾百萬樣瑣碎事，煩到暈！嘉利就睇準呢點，大搞婚慶「百貨樂園」，由攝影、擺酒、會場佈置、花車、證婚，以至蜜月旅行一手包辦，毛利率逾50%。<br>嘉利比「婚慶統籌員」的優勝之處，在於規模效應所帶來的成本優勢。有嘉利提供穩定的客源，酒店、酒樓、攝影公司都樂於提供折扣。位於尖沙咀的婚慶概念餐廳Fullhouse Signature自7月起開業，除提供日常餐飲外，搞埋婚宴都得，地點又就腳，賺錢可期。再者，明年雙春兼閏月，婚慶生意大有作為。<br>集團於東莞鳳崗鎮有一大塊地，已由廠房改建為多用途會展中心，用來搞婚展、演唱會，鋪路進軍強國婚慶市場，概念十分sexy，仲未計塊地的升值因素。嘉利今日公佈業績，不妨睇埋條數再落注，假若對辦絕對係倍升之選。</p><p>魏力<br> http://www.facebook.com/2012jason </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>