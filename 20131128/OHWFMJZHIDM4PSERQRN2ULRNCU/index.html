<html><header><meta charset="utf-8"><title>不是膠劇：花樣爺爺遊世界</title></header><body><h1>不是膠劇：花樣爺爺遊世界</h1><p>大家睇《三個小生去旅行》覺得熟口熟面，無錯，因為說穿了又是一貫連腦汁都慳，照抄韓國的山寨節目！原裝版其實是韓國早於7月已推出的人氣節目《花樣爺爺》，圍繞李順載、申久、朴根亨和白一燮這四位加埋近300歲的老戲骨，在42歲多功能咕哩的李瑞鎮帶隊下，學人做backpacker玩完歐洲再去台灣，擦出意想不到的火花。<br>撰文：梁婉霞</p><p>必睇位1：李瑞鎮誤上賊船</p><p>李瑞鎮滿心歡喜以為接到筍job，可以和少女時代成員Sunny及泫雅飛去巴黎，豈料遇上世紀大騙案，在機場先知旅伴變成四位大前輩！韓國講究輩份，又有記者在場，李瑞鎮惟有硬食任李順載拖上機，抵達法國後李瑞鎮即刻要做人肉GPS帶路去找民宿，展開阿四生涯。之後出發去台灣他又被劇組玩，安排Sunny驚喜加盟，睇見他由苦瓜乾變成甜笑酒窩男，認真笑爆嘴。</p><p>必睇位2：白一燮連環發火</p><p>四位爺爺中年紀最細的白一燮平時很愛笑，但因為膝蓋痛，死穴是不可以行太多路，但偏偏到法國首天就要面對地鐵沒完沒了的樓梯，老大李順載又摩打腳唔等人亂行，想去廁所就快急到瀨的白一燮終於發火，從行李箱中拿出準備請大家吃但重甸甸的醬牛肉丟掉！第二日他行到累想返歸休息，但大隊主張再去香榭麗舍大道，他即黑面，好彩最後有人力車坐先笑番。</p><p>必睇位3：申久賴賬兼寸嘴</p><p>台灣行第一日只有申久、朴根亨和白一燮，揸弗人自然由當中年紀最大的申久擔任，但做慣老二的他理財能力麻麻，見合心水就買，結果極速花去四分之一的旅費。當工作人員晚上向他收取訂房和外賣錢時，他竟然賴賬，最搞笑是白一燮手指拗出唔拗入，認為應該找數，激到申久寸嘴地說：「你喝水也會醉嗎？」申久又會毫無避忌在鏡頭前放屁，百分百真性情。</p><p>必睇位4：Sunny送抱別爺爺</p><p>朴根亨等三位爺爺很風趣，在台北第一次見到Sunny，即刻為她和李瑞鎮牽紅線，直接問二人：「你們今晚一起睡嗎？」嚇到Sunny掩面儍笑。Sunny之後陪幾位爺爺搭捷運去龍山寺，又捐窿捐罅找美食。Sunny中途要先走飛返韓國，她逐一抱抱爺爺說再見。她覺得共處時間雖短但很幸福，更邊哭邊說想起自己的爺爺，更遺憾當年因工作關係而無法出席爺爺的喪禮。</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24  </p></body></html>