<html><header><meta charset="utf-8"><title>魚樂無窮：創維牛氣現坐五望六 - 唐牛</title></header><body><h1>魚樂無窮：<br>創維牛氣現坐五望六 - 唐牛</h1><p>港股逼近年初收市高位，翻查往績，每年12月大市升多跌少，對散戶來說絕對係好消息。恒指於高位徘徊個多星期，高低波幅只有300多點，炒期指嘅戰友肯定悶到瞓着，但個股表現卻有聲有色，尤以績價股最標青。創維（751）公佈中期業績穩步增長，績後連升兩日，在前景秀麗及估值便宜兩大引擎推動下，升勢有餘未盡。</p><p>截至今年6月底止，創維中期盈利7.19億銀，按年增長26%。根據中國電子視像行業協會數據，無論液晶電視機或3D電視機，創維銷量均排名第一，傲視同群。白色家電業務動力同樣澎湃，上半年營業額大升近6倍，增長動力不容小覷。<br>創維業績報捷，派息亦不手軟，中期息豪派8.5仙，假設末期息與去年一樣同為15仙，則現價息率超過五厘，防守力一流。睇估值，綜合彭博券商預測，創維明年市盈率僅7倍，較同業海爾電器（1169）嘅18倍，大幅折讓61%，現價可以用賤賣嚟形容，券商摩通給予最新目標價6.8元，較現價4.55元，潛在升幅達五成，看似遙遠，但其實屆時市盈率仍僅11倍，較海爾依然平近四成。<br>睇圖表，創維連續兩日大成交，兼衝穿牛熊線4.41元，明顯轉勢，股價坐五望六已算保守！<br><br>唐牛</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24  </p></body></html>