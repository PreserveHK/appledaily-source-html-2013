<html><header><meta charset="utf-8"><title>報告王：摩通發功天虹博得過 - 瑪姬兒</title></header><body><h1>報告王：<br>摩通發功天虹博得過 - 瑪姬兒</h1><p>港股昨日有番少少起色嘞，升咗百幾點，之不過觀望態度就依然濃厚。單單睇周大福（1929）業績佳兼豪派息，但高開後最終都係平手收場，散戶寧願賺夠走人，等機會再入市。<br>如果想搵追落後嘅股份，瑪姬兒建議留意吓嗰隻天虹紡織（2678）。該股在周一（25日）已開始轉強，繼而摩通周二（26日）出報告再推高，首予「增持」評級，目標價16元，刺激其昨日又升逾7%，收11.72元，三日累升超過一成。</p><p>具成本優勢　力谷產能</p><p>報告指，該公司作為內地紗線生產商龍頭，不單具成本優勢，更積極擴大產能。天虹較同業優勝之處，是其40%產能都來自海外如越南，棉花成本便宜，有利其在內地紗線市場提升市佔率。<br>另外，該公司上半年盈利飆升2.1倍至4.47億元人民幣，毛利率大增8個百分點至21.4%。摩通指，隨着其擴張產能，有效推動盈利及銷售增長，預計毛利率及稅前利潤率相對維持穩定。<br>天虹8月份公佈中期業績之後，股價一度急升至約16元高位，惟其後遭股東減持及憂慮內地棉花價格下跌，令到其股價表現持續不振。就算本月初天虹曾發盈喜，但都未能夠止跌。<br>今次天虹獲摩通唱好，單睇走勢圖，近日大成交配合，20日線指日可破，STC、RSI均響起入貨訊號，加上下半年屬服裝行業旺季，股價又未反映所有利好因素，可先買第一注博反彈。<br><br>瑪姬兒</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>