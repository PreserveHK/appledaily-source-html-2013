<html><header><meta charset="utf-8"><title>中門大開：童子軍團隊 - 添馬男</title></header><body><h1>中門大開：童子軍團隊 - 添馬男</h1><p>財庫局副局長梁鳳儀跳船走人，計計埋埋梁振英上任至今，已走咗一個局長、一個副局、三個政助、一個特首辦新聞統籌專員，實在厲害。本來陳茂波應該下台，加埋行政會請辭的張震遠、林奮強，可見新政府上場至今已超過一年，不但外邊民望低殘，裏邊也立立亂。大家仲要睇睇跳船嗰班係乜人，而新招入去又係乜人，就更加得人驚。</p><p>新上場問責官　全屬政治盲</p><p>梁鳳儀係最資深副局長，乃擴大問責制後第一批入職問責官員，曾任職傳媒及金管局，與財金系統官員有深厚關係，亦係少數過渡至新政府官員。當時北京為穩定局面，要求上任政府財金系統官員全部留任，幫手𥄫實梁振英各項財金改革大計，尤其係打開港府金庫嘅港版淡馬錫、成立金融發展局究竟所為何事，相信梁鳳儀係在此政治背景下過渡到新政府。𠵱家金發局已變成吹水組織，發表六份報告書全屬務虛之言，好快就變成老董式清談顧問，至於另一個經濟發展委員會，亦係吹水大過一切。梁振英當初增設副財政司，另立金融發展局及經委會，意圖奪取財政司及金管局大權計劃，壽終正寢，梁鳳儀走，亦不會有大影響。<br>至於政助三人，除何建宗因利益衝突，比陳茂波有操守，自行請辭，可見他乃有政治判斷力之人；至於莫宜端，出身傳媒，參加論政團體三十會，由上屆政府過渡；而張秀麗，乃政務司司長政治助理，資深政治記者。再睇睇新近加入政府做問責官員又乜嘢背景，幾個月前公佈商務及經濟發展局副局長梁敬國，全無公職歷練，入政府前只係一個蛋散註冊局做阿頭，昨日公佈兩個問責官員，一個發展局副局長馬紹祥，公佈後記者大家互問：「佢係乜水？」又一個石頭爆出嚟嘅「政治人才」，馬紹祥無疑在專業內來自大行，專業水平無容置疑，但𠵱家唔係要請建築署總工程司呀大佬。之前搵個專業人士黃錦星做環境局局長，人力資源顧問吳克儉做教育局局長，實驗證明專業人士未有足夠政治歷練，上城市論壇都口震震，你話點搞呀。另一個高齡副局乃由按揭證券公司退休嘅劉怡翔，擺明係退休後冇風險、冇機會成本先入政府。<br>梁振英最過人之處，係自吹自擂，仲聲稱問責官員以今屆最多最齊，真係笑死人。要填晒啲位容乜易，一個副局長人工都成22萬5,000蚊，比局長少三成，但外邊一個大學教授頂晒點都係得12萬元，大把人爭住做。問題最重要唔係鬥填滿位，而係講質素，是否人盡其才。公眾至今對副局無一個認識，亦見唔到有表現，政府施政質素又低。有政治歷練嘅就以各種理由跳船，對政治一無所知或退休人士就上船，一進一退，大家都知乜嘢事！</p><p>添馬男</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24  </p></body></html>