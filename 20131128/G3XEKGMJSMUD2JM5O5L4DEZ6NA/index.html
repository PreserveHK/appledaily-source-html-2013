<html><header><meta charset="utf-8"><title>馮仁昭四圍超：吳思遠轟政府鍊死小龍館 - 馮仁昭</title></header><body><h1>馮仁昭四圍超：<br>吳思遠轟政府鍊死小龍館 - 馮仁昭</h1><p>噚日係香港武打巨星李小龍73歲冥壽，由吳思遠發起嘅「紀念李小龍民間聯席」噚日發起全球簽署活動，呼籲特區政府喺西九文化區興建李小龍紀念館。噚日活動特別揀喺當年李小龍好鍾意去嘅沙田龍華酒店舉行，出席嘅除咗有吳思遠，仲有張同祖、元華、米雪同冼灝英等。</p><p>「約特首傾」</p><p>吳思遠出言鬧爆政府對建李小龍紀念館不聞不問，一味靠拖，佢話李小龍係全世界、全香港嘅驕傲，係香港嘅標記，政府應該將其發揚光大：「好奇怪政府𠵱家變成咁，喺創意工作上，反而要民間團體大做，全國大力發展創意工業，肯做內地就肯撥地，但香港連僅有都鍊死埋，我做咗幾十年都唔明，我哋會約見特首傾。」吳思遠見到𠵱家香港變成咁，非常心痛：「見到西九做咗廿幾年，只有沒完沒了嘅諮詢，希望政府正視問題，為下一代着想，同時希望5年內見到李小龍紀念館面世。」吳思遠認為李小龍可以話係香港嘅icon，好多外國遊客都係專程諗住嚟香港尋找李小龍嘅事蹟，但係點知冇咩好途徑，所以佢更加覺得係要有紀念館，不過既然𠵱家未有，佢哋之前都主動拍咗一條有關李小龍嘅片段嚟宣揚佢嘅成功。</p><p>同場嘅元華苦笑話：「相信全民歡迎興建李小龍紀念館，唔使諮詢，但要等換屆特首先至可以成事。」元華認為喺香港係唔可以少得李小龍紀念館，係咪好難得到政府支持？元華笑話：「其實睇佢哋點做，政府啲錢咪又係納稅人啲錢。」<br>撰文：馮仁昭</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24  </p></body></html>