<html><header><meta charset="utf-8"><title>中環在線：新股推介搶眼球百貨女郎埋位 - 李華華</title></header><body><h1>中環在線：新股推介搶眼球<br>百貨女郎埋位 - 李華華</h1><p>新股市場喺年底前相當熱鬧，可能為咗令人留下深刻印象，好幾隻新股都搵靚女模特兒出席投資者推介會，做人肉佈景板。益華百貨（2213）噚日都用呢招，搵4位模特兒扮百貨女郎，不過佢哋對住益華CEO范新培就顯得十分生硬，要范總主動伸晒手先肯企埋合照，好在埋位演出都算專業。<br>新股搵模特兒做人肉佈景板其實要幾錢呢？聽聞，公司有唔同要求，價錢可以差好遠。舉例，搵一般模特兒經理人公司幫手，出場一次，一位不知名本地𡃁模嘅收費大約700元，內地就平少少，大約500元。如果要搵稍有名氣、間中見報嘅𡃁模，價錢就閒閒哋一、兩萬元，不過呢類𡃁模嘅價錢好浮動，要埋枱坐低傾先講得實。</p><p>明星郁下幾十萬</p><p>公司想搵明星撐場當然更貴，原來紅星好似陳豪、張智霖咁，郁下都要幾十萬元，而且佢哋好多時只係負責現身影相，如果要佢哋提供其他服務，例如做埋主持、唱首歌，就要逐樣計錢。由於投資者表面上唔太追星，所以除非係份合約包埋嘅公司品牌代言人，公司為咗慳錢都好少搵明星幫手。<br>但講到尾，無論公司係請cool魔還是夏蕙BB幫手站台，投資者認購新股，最重要係睇公司質素，再簡單啲去睇，就係炒唔炒得。<br><br>李華華<br>mailto:LiWaWa@AppleDaily.com</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24  </p></body></html>