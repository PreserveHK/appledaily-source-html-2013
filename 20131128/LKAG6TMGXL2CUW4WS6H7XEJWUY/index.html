<html><header><meta charset="utf-8"><title>女神tea time：假期方案搞公投 - Fifi</title></header><body><h1>女神tea time：假期方案搞公投 - Fifi</h1><p>菲菲星期二先講完cheap機當道，噚日IDC就出報告，指發展中國家對平價智能手機需求大，令手機出貨量條數繼續靚仔，今年更有望突破10億部，按年增長39%，證明cheap機市場的確龐大。舜宇（2382）當然繼續睇好，另外智能手機第三大廠聯想（992），亦可逢低收集。<br>話分兩頭，香港現時莫講話特首，連想睇乜電視都冇得選擇。但估你唔到嘅係，北望神州，阿爺竟然會就公眾假期方案搞公投。由噚日零時起，假日辦於各大網站發問卷，列出三個公眾假期方案供網民投票，暫時以提出繼續保持國慶黃金周長假嘅方案票數最高。<br>阿爺表面聽取民意，但實際內地網民最希望嘅係增加公眾假期日數，呢樣阿爺就當聽唔到。三個方案日數都係11日，比起香港嘅17日少一截，至於春節假期加埋weekend前後都只得7日，民工回鄉一來一回根本唔夠使。<br>假期少，內地人當然有得去旅行就去。最近有唔少報道都話，新《旅遊法》下，春節團費按年大幅加價，但報團人數仍然旺場，變相令更多有實力嘅買家報團。中旅（308）旗下有旅行社相關，旅遊景區、酒店、客運等業務，理應受惠，加上憧憬旗下酒店和芒果網分拆，增加炒作概念，股價近日上破1月高位，值得留意。</p><p>Fifi<br>本欄逢周二、四刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>