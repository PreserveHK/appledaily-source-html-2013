<html><header><meta charset="utf-8"><title>中環在線：<br>李小加　張華峰<br>為錢嗌交廿分鐘 - 李華華</title></header><body><h1>中環在線：<br>李小加　張華峰<br>為錢嗌交廿分鐘 - 李華華</h1><p>食飯食出火！港交所（388）行政總裁李小加同九大證券組織嘅會長噚日約埋一齊食晏，大家原本冇乜期望，估計都係吹完水就散水，點知席間竟然上演咗一場幾有火花嘅好戲，姑且將套戲叫做《串嘴小加鬥華峰》先。</p><p>搵錢撻人搞出事</p><p>話說九大證券組織會長同李小加準時一點喺中環利苑食晏，一開頭大家都言談甚歡，有講有笑，但係當立法會金融服務界議員張華峰開始入正題，要求李小加多加照顧本地中小券商，例如減報價機收費，等佢哋生意易撈啲，咁就出事。李小加以前多數應咗就算，點知幾位座上客憶述，小加今次串嘴兼豪氣咁拋下一句：錢解決到嘅問題，畀晒你囉！<br>港交所舊年來自網絡及終端機用戶收費、數據專線及軟件分判牌照費嘅收入係3.34億元，只佔總收入4.6%，李小加可能覺得呢筆收入濕濕碎，加上早前斥資過百億買入倫敦金屬交易所，錢途無限，豪畀你又點話。</p><p>唔妥偏幫外資行</p><p>張華峰聽到李小加用錢撻佢，已經唔高興，對方仲要加多句你代表四百幾個經紀，咁小圈子，即時辣㷫張議員，雙方繼而針鋒相對，嗌到面紅耳熱，成枱人唔敢出聲，睇佢哋嗌交，大致係李小加話已經做好呢份工，張議員就認為佢偏幫外資券商，嗌足廿分鐘先收聲。<br>立法會金融服務界前議員詹培忠就話外號「潮州怒漢」啫，估唔到張議員都唔係省油燈。佢事後回應，指李小加好執着，原本諗住呢餐飯可以拉近距離，點知越拉越遠。<br><br>李華華<br>mailto:LiWaWa@AppleDaily.com</p></body></html>