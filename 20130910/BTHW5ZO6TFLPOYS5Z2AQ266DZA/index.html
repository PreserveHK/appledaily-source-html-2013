<html><header><meta charset="utf-8"><title>Tempo平價買維達外資再購內地品牌　涉資88億</title></header><body><h1>Tempo平價買維達<br>外資再購內地品牌　涉資88億</h1><p>【本報訊】再有內地消費品牌遭外資「買起」。紙巾廠維達(3331)宣佈，獲Tempo母公司愛生雅（SCA）以每股11元向公司提收購要約，涉及資金約介乎86億至88億元。有外資分析員指，收購對Tempo及維達大股東均有利，因Tempo以相宜價格、一下子便能在內地擁有全面的分銷網絡，維達大股東亦終於可順利套現「退場」，皆大歡喜。<br><br>記者：陳健文　吳綺慧</p><p>受收購消息刺激，維達股價昨復牌後最多曾急升約38%至10.96元，貼近要約價11元，惟最後升幅收窄，收報10.88元，仍較停牌前升逾36%或2.93元。根據SCA提出收購方案，扣除其已持有的約21.68%維達，SCA最多需斥資約88億元收購餘下股份。</p><p>維達「賣盤」有迹可尋</p><p>市場對收購的反應正面，有分析員指，維達想「賣盤」早已是「公開的秘密」，他一點也不感到意外。「維達喺07年上市前，市傳嗰陣恒安（1044）想買，但大家個價傾唔啱，所以大股東先決定上市，等好價再賣。去年公司做咗個『天與地』配股，當時SCA肯用多22%溢價（15元）接貨，就已經估到李朝旺（維達大股東）想賣盤啦。」<br>另一名外資分析員表示，今次SCA是趁整個紙巾行業正處於供過於求、估值低位時才出手，作價相等明年預測市盈率僅17倍，可謂非常「抵買」。而今次李朝旺只承諾出售2.1%股份，料他會繼續持有餘下股份：「佢唔想做，咪交畀專家（SCA）搞，然後自己只做投資者，到將來啱價時，再場內賣股走人。」<br>不過，亦有分析員擔心，SCA會用Tempo取代維達，令維達有可能最終「被消失」，就如早前歐萊雅購「小護士」翻版。<br>據Euromonitor研究顯示，去年恒安仍穩坐內地紙巾「龍頭」寶座，市場佔有率約10.4%，第二位是印尼的APP，市場佔有率約7.8%，維達則排第3位，市場佔有比率約7.1%。Tempo則10大不入。<br>基金經理認為，今次Tempo提全購，可謂雙贏。他說：「Tempo可以一夜間擁有一個全國性快速消費品網絡，又即時有一個全國排第3嘅紙巾產能，呢個仲未計維達品牌可以借Tempo名氣做宣傳……至於李朝旺，聽聞佢都係揾唔到接班人做，所以今次揾到個好人家，都算係咁啦。」<br>對於外資收購民企會否成為一個潮流，該基金經理指若價格合理，不排除會有外資為「慳時間」而以高價收購一些具一定市場佔有率的消費品牌，但要很視乎個別品牌的表現、及個別民企的質素而定。</p><p>SCA保留維達上市地位</p><p>要留意的是SCA已表明希望保留維達上市地位，交易要SCA可成功增持至50%方會進行，現時李朝旺僅承諾出售2.1%股權予SCA。聯交所資料顯示，現有兩名機構投資者股東持股逾5%、分別是惠理（806）及美林美銀，兩者共持有約12.23%，若兩者均願沽出所持股份，要達到50%的「門檻」，計及SCA自身所持的21.68%權益，只需再收購多約14%股份便成事，故市場估計今次全購成功的機很高。</p><p>Tempo母公司SCA收購維達詳情</p><p>‧ 每股11元，較停牌前有38.36%溢價<br>‧ 總收購代價介乎86億至88億元<br>‧ 大股東李朝旺現持股23.77%，已承諾出售2.1%股權予SCA<br>‧ SCA最終需取得50%股權，交易才成立<br>‧ SCA有意維持維達上市地位，如接納收購股東超過90%，才會強行撤銷上市</p><p>【消費者意見】</p><p>Tempo紙質較好</p><p>張小姐：「我買開Tempo紙巾，覺得比維達貴30%，但質素幾好，夠韌力，以前用維達，但轉用Tempo已經9個月，唔會轉番用維達。」</p><p>邊個有特價就買</p><p>葉小姐：「維達同Tempo廁紙兩種都有用，主要睇邊個特價就買。包裝紙巾我就用Tempo，因為冇咁多塵。就算維達比Tempo收購咗，咁繼續用Tempo咪一樣。」</p><p>維達廁紙好啲</p><p>梁先生：「包裝紙巾一定會用Tempo，放落洗衣機都唔會爛，但廁紙覺得維達質素好啲，不過Tempo收購咗維達未必好事，紙質未必會變好。」</p><p>激戰拍續集，但家輝話唔敢再變筋肉人？<br>到底練定唔練？即睇足本《亂噏24》，專訪張家輝、林超賢！<br> http://bit.ly/appletalk24  </p></body></html>