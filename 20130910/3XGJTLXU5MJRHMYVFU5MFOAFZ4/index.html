<html><header><meta charset="utf-8"><title>發燒2.1磁石喇叭　360°任擰</title></header><body><h1>發燒2.1磁石喇叭　360°任擰</h1><p>歐美發燒級音響，近年不斷打破傳統框框！2010年面世的La Sphere，那圓渾球體音箱，已成為法國Cabasse的最新標誌；事隔三年，旗下新品Stream 3唔只注入了iPhone和Android特性，揚聲器更可作出360°扭動，想調校「皇帝位」，絕對輕鬆容易。<br>記者：陳國輝　攝影：許有達<br>模特兒：Emily@Zmodel</p><p>玩La Sphere同軸技術</p><p>老實講，出開頂級機的Cabasse，甚小推出五位數以下的揚聲器，這次Stream 3算是個例外！<br>它採用2.1聲道系統，除外形小巧如一般迷你組合，重低音單元還設於機箱底部，唔講唔知，真係收得好密實！不過最好玩，應該係一對全音域「眼仔」，圓渾球體的造型，其實係靠磁石貼住底座，萬一發聲位置唔啱，你可以隨意拆出來，再將喇叭作360°上下或左右調整，直至搵啱最有Feel的「皇帝位」為止，講到靈活性，佢肯定比一般座地式喇叭強得多。<br>雖然佢細到單手托得起，但就應用咗自家旗艦產品——La Sphere音箱的「SCS同軸技術」；簡單講，呢種技術可讓高低音更加集中，定位更精準，從而提升聽覺的立體感。至於Stream 3採用跟售價達59.8萬的La Sphere同一項技術，淨係呢一點已構成入貨理由，叫一眾發燒友初哥唔使慢慢儲錢。</p><p>手機App遙遠控制</p><p>傳統發燒級Hi-Fi，多選用質感佳，最好如鋁合金般硬淨的遙控器，藉此襯番同級份量的音響器材！<br>Stream 3談不上為發燒玩家Best Buy，但身為Cabasse旗下入門型號，對於打破舊有觀念，原來都有方法；雖然佢亦具備一隻鵝蛋形Remote，但不設顯示屏幕，始終唔夠方便。所以佢就加入手機App並提供遙控操作，只需將自家開發程式《Cabasse Stream App》，裝入iPhone或Android手機，你就可利用佢管理並儲存大量的數碼媒體檔，甚至可建立播放列表，想聽邊類歌完全由自己決定。</p><p>Profile</p><p>聲道：2.1ch<br>重低音箱：33×33×35cm<br>頻率響應：29-22,000Hz / 80W<br>無線技術：WLAN、dlna、Bluetooth<br>音樂格式：MP3、FLAC、PCM、WAV、AAC<br>重量：1.3kg（揚聲器）/9.3kg（重低音）<br>顏色：黑、白<br>查詢：大昌影音（2262 1173）</p><p>Cabasse歷年經典睇真啲</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>