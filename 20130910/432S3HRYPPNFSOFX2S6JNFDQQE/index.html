<html><header><meta charset="utf-8"><title>中環在線——英雄不死之謎岳少：拍續集賺更多錢 - 李華華</title></header><body><h1>中環在線——英雄不死之謎<br>岳少：拍續集賺更多錢 - 李華華</h1><p>政商界、娛樂圈瓣瓣掂嘅林建岳（岳少）噚日出席博鰲青年論壇，解開美國電影英雄永遠打不死之謎，原來係同錢有關。唔係話好似Iron Man或者蝙蝠俠主角喺戲中係有錢人，就唔使死，而係美國票房勁，主角唔死，先可以係咁拍續集賺錢吖嘛。</p><p>中國英雄冇咁好命</p><p>岳少約10年前投資一套叫好又叫座嘅電影《無間道》，從此奠定電影大亨地位，之後投資不少受歡迎嘅電影，包括《無間道》系列、《志明與春嬌》、《非誠勿擾》、《投名狀》等等。<br>佢噚日大談投資電影之道，指一部電影成功與否，從票房同觀眾受歡迎程度就了解得到。曾經有人問佢，點解中國電影英雄最後都會死，但係美國電影英雄永遠唔死？佢分析，因為中國製片嘅預算少，拍完一部就冇錢。但美國票房達一、兩億美元，主角唔死，就可以拍第2集、第3集。<br>不過，佢認為，中國電影業正在改變，中國市場不斷擴大，美國都重視中國市場，未來合拍電影將會增加。<br>佢又憶述，2002年香港電影市場低迷時，佢起用天王、天后開拍《無間道》，當時有人笑佢「儍人投資電影」，唔知點樣收回成本，結果套戲成功跑出。佢後來分析，除咗有好劇本，套戲富話題性，引到更多人入場，令票房增加，都係成功原因。<br>身兼旅發局主席，岳少不忘補充話，電影可以帶旺旅遊業，例如拍《非誠勿擾》後，唔少人問佢北海道間小教堂喺邊。咁佢快啲開拍電影介紹多啲香港旅遊新景點啦。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>