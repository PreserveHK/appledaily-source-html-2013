<html><header><meta charset="utf-8"><title>瓏門驗樓　揭廚房漏水兩房戶問題大　「新地應試好晒先」</title></header><body><h1>瓏門驗樓　揭廚房漏水<br>兩房戶問題大　「新地應試好晒先」</h1><p>【直擊報道】<br>屯門新盤瓏門一期入伙，分層戶業主陸續取匙，記者上周與專業測量師和驗樓公司分別檢驗三房戶和兩房戶，其中三房戶現五個瑕疵，尚算優良，但兩房單位就難接受，廚房鋅盆竟然漏水，負責驗樓的測量師龔瑞麟直言：「優良真係唔敢講，因為廚房漏水，真係要試好晒先交畀業主。」 <br>記者：陳家雄</p><p>瓏門一期位於西鐵屯門站上蓋，出入可經基座商場V City，率先檢驗單位是1期3座低層D室兩房戶，實用478方呎，業主一手買入價約447萬元，由香港測量師學會副主席龔瑞麟檢驗。</p><p>龔Sir走勻單位，「廳、房都無乜問題」，殊不知驗到廚房，問題就接踵而來。首先鋅盆來去水，水位越升越高，去水位防溢功能全無，龔指出：「來水咁慢，去水速度仲慢過來水，我哋叫呢啲做overflow，可能條喉接駁唔好，或者有嘢塞咗喺度……理論上，過咗（去水位）一半，唔應該再升。」他叫記者：「你開猛啲試下。噢！過咗窿位（去水位）。」連忙關水喉，否則廚房水浸。接着拔走鋅盆水塞，再打開廚櫃底，發現一灘水漬，原來鋅盆漏水。再試一次，漏水情況持續，一定要搵新地執漏。</p><p>工作平台雨後有積水</p><p>上周四驗樓時間剛好是大雨後，推開與廚房相連的工作平台門，赫見積水，「平台斜度有問題，令積水未能自然流向去水位。」龔Sir拎出一蚊銀說：「行內通常用呢個去釐定平台傾度夠唔夠，如果積水可以浸滿一蚊硬幣，咁就唔合格。嗯……未浸滿一蚊喎。如果業主要求重鋪，發展商未必肯。」另部份設計問題亦有潛在危險，如雪櫃採用玻璃門面，開盡後會撞到牆身玻璃鏡，「裝修師傅都發現呢個問題，於是係櫃門貼透明膠粒，防止撞爆。」</p><p>龔瑞麟總結：「牆身有花痕，雲石有啲崩，屬小瑕疵，交大樓來講，可以接受。惟一最大問題是廚房，鋅盆漏水係唔應該發生……總括來講，屬中上，優良就唔敢講，因為廚房漏水，真係要試好晒，先交俾業主，唔應該由個業主發現。」<br>第二個檢驗單位是1座中層H室，實用722方呎，屬三房戶，業主一手買入價約732萬元，今次由香港驗樓的四人團隊負責，隊長Johnny表示，整個單位沒有大問題，主要是有幾處瑕疵，包括主人套廁洗手盆雲石崩裂、細房間窗較太緊、細房間電掣未能通電、露台現空心磚及廚房雪櫃失靈，似乎細單位收樓質素較貴價單位為差。 </p><p>激戰拍續集，但家輝話唔敢再變筋肉人？<br>到底練定唔練？即睇足本《亂噏24》，專訪張家輝、林超賢！<br> http://bit.ly/appletalk24  </p></body></html>