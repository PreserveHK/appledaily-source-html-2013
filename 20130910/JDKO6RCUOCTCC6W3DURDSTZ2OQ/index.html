<html><header><meta charset="utf-8"><title>求驗客手記：入球率勁過魔獸紅爆陳七鬥「坡」</title></header><body><h1>求驗客手記：<br>入球率勁過魔獸<br>紅爆陳七鬥「坡」</h1><p>香港足球代表隊今晚8點喺旺角場上演嘅國際足球友誼賽，有最近熱爆國際、登上國際賽入球率十大球星第8位嘅陳肇麒領軍，實行將世界排名155位嘅新加坡當波咁踢。（now634台今日8:00pm直播）</p><p>「聽咗笑吓就算」</p><p>英國《每日郵報》計算世界各地前鋒喺國際賽嘅入球比率，港隊前鋒陳肇麒驚現上榜，而且打入十大嘅第8位，排喺「魔獸」杜奧巴之上，成為佳話。有網民更認為陳七係亞洲神鋒、關島殺手，成為港人之光。佢噚日喺旺角場操練時回應：「我冇刻意去聽呢啲消息，大家聽咗笑吓就算，自己最重要都係幫香港隊入波。」<br>世界排名144位嘅港隊，正全力爭取躋身2015亞洲盃決賽周入場券，足總特別喺今次國際賽期安排兩場友賽，上星期作客緬甸踢成0:0，今晚迎戰新加坡，主帥金判坤賽前話好期待球隊可以重回勝軌。對於陳七勁過杜奧巴，金帥笑住咁講：「我都好耐冇見肇麒入波咯，希望聽（今）日可以見到啦。」佢仲話：「對緬甸時以陳七、高梵拍麥基嘅3前鋒組合，發揮都算唔錯，希望經過一場磨合後會有更佳效果。」上場退居後備嘅傑志中場黃洋，今晚有望擔正；至於防線以不變應萬變，未失波都係唔好郁好啲。</p><p>金帥唔敢睇少新加坡</p><p>金帥補充，之前睇過新加坡主場對阿曼嘅亞盃外，發覺對手實力唔差，雖然佢哋上星期作客國足慘敗1:6，但港隊絕對唔可以輕敵。新加坡上年力壓泰國贏東南亞錦標賽後開始重組，並由德國教練史丁治領軍。往績上，港隊以9勝5和6負稍佔先，上年踢過兩場友賽，先喺主場1球小勝，但之後作客新加坡就淨吞兩蛋，證明大家實力旗鼓相當。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>