<html><header><meta charset="utf-8"><title>馮仁昭四圍超：老婆痛到冇聲出細So重磅B萌爆O嘴 - 馮仁昭</title></header><body><h1>馮仁昭四圍超：老婆痛到冇聲出<br>細So重磅B萌爆O嘴 - 馮仁昭</h1><p>現年34歲嘅商台DJ蘇耀宗（細So）榮升老竇，佢同老婆Wing嘅寶貝仔Jack喺上個禮拜六（7號）出世啦，噚日細So去銅鑼灣聖保祿醫院接咗兩母子返屋企團聚，BB肥嘟嘟打「喊露」時O嘴賣萌。噚日馮仁昭打去恭喜細So，佢好開心話：「囝囝重8磅，英文名叫Jack So，希望佢做一個務實嘅人。」<br>細So話老婆7號朝早9點作動，囝囝夜晚7點幾至出世，佢大讚老婆堅強：「老婆冇諗過開刀，朋友話順產好好多，點知入咗產房之後，BB一直唔願出嚟，老婆生咗十個鐘好辛苦，我見到佢咁，自己仲辛苦，不停鼓勵佢加油，叫佢放鬆，本來我諗住畀隻手佢咬同鍊，不過佢冇咬，只係痛到出唔到聲，我感受到男人幾強壯都好，喺產房都係廢。」</p><p>「邊個都唔似」</p><p>細So冇幫囝囝剪臍帶，佢話：「我睇住BB出世，笑到不得了，太太都冇喊，但我冇剪臍帶，覺得冇特別意義，肚臍又唔係我打結，費事囝囝大個嫌我搞到佢肚臍醜樣。」問囝囝似邊個？佢話：「邊個都唔似，日日唔同樣，我影好少相，全部記喺腦裏面。」<br>撰文：馮仁昭</p><p>激戰拍續集，但家輝話唔敢再變筋肉人？<br>到底練定唔練？即睇足本《亂噏24》，專訪張家輝、林超賢！<br> http://bit.ly/appletalk24  </p></body></html>