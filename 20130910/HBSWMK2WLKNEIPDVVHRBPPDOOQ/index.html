<html><header><meta charset="utf-8"><title>高海寧濕平素顏省鏡</title></header><body><h1>高海寧濕平素顏省鏡</h1><p>【中環ifc】高海寧（高Ling）之前以一套透視上衣內配一件三點式泳衣出席活動，佢嘅球技技驚四座，唔少高登嘅巴打都奉佢為女神咁膜拜。其實都係搵食箒，平時高Ling行街時都比較密實，唔似佢去搵真銀活動時咁搏。好似大前日下晝5點幾，高Ling就同位女性友人去咗中環嘅ifc濕平，平時花枝招展嘅高Ling打扮好平實，一條紅色短裙仔再襯披肩，加上四眼素顏look，成個附近返工嘅OL咁。雖然高Ling冇化妝但望落都好順眼，唔似有啲女星落咗妝就兩個樣，難怪咁多高登仔鍾意佢。</p><p>狂掃化妝品</p><p>高Ling同朋友去咗一間日本品牌嘅化妝品公司，好落力咁睇唇膏、粉底同指甲油，嗰位朋友仲不時畀好多意見，佢兩個前後逗留咗成個鐘，買咗一大袋戰利品離開。高Ling出嚟嘅時候發現記者，即刻話自己都係行街睇嘢冇乜特別。之後佢哋徒步行咗過去品牌店Top Shop，高Ling對一款頗性感嘅露背裙情有獨鍾，試完之後就即刻畀錢，再行返去停車場攞車走人。<br>採訪、攝影：畢紹基</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>