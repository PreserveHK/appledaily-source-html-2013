<html><header><meta charset="utf-8"><title>香港死緊 - 陳也</title></header><body><h1>香港死緊 - 陳也</h1><p>英國政府為怕羅馬尼亞和保加利亞新移民湧入，特別炮製自我唱衰廣告，向兩地人民宣揚：此地陰濕多雨，冬天凍到痺，搵食艱難，有得揀，不要來。香港遭水貨客掠奪物資，要向英國抄橋，向強國人民大力度大方向宣傳，官員齊心唱香港，苦喪着臉向盛世宣告：<br>一、香港奶粉荒毒過毒霾。冇得揀了，旅客博大霧，趕快去北京掃貨吧。<br>二、沒有共產黨就沒水食！假如水貨客大量掃水，香港實乾塘，香港變乾港，輸上海九條街。<br>三、香港人冇樓住，搵樓跳只能揀ifc！<br>四、香港地標是一張摺凳，坐唔安樂。<br>五、廣東道撞口撞面都是偉大同胞，香港人消失，冇癮。<br>六、港媽滿肚怒火，隨時爆煲，生人勿近。<br>七、開香港這條船的船長，唔知水密門係乜，唔清楚救生衣擺係邊，唔記得有多少乘客。山高海深，問你點死！</p></body></html>