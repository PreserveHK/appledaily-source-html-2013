<html><header><meta charset="utf-8"><title>換奶粉抗短缺 - 左丁山</title></header><body><h1>換奶粉抗短缺 - 左丁山</h1><p>兒科大教授話嬰兒轉換奶粉，毫無不妥，只可能因為每隻奶粉口味、濃度各有不同，嬰兒換奶粉頭兩三日或者唔慣，吐番出嚟，煩親媽咪啫，但只要媽咪有啲耐性，嬰兒就會適應新牌子奶粉，你話媽咪煩三四日好吖，還是為咗撲暢銷牌子奶粉，搞到惶惶不可終日，精神緊張，幾個月無法子鬆弛下來好呢？理性分析就係當機立斷，轉換奶粉，藥房向供應商要奶粉，不能只挑好賣的，一定要買豬肉搭嚿骨，承受埋一啲滯銷奶粉，依家見到M牌日日俾人搶購攞唔到補貨，X牌日日擺在架上冇人吼，藥房老闆都唔知幾冇癮。香港有大把奶粉供應，問題係媽咪受廣告影響，只買一兩隻，於是全城鬧得不可開交，假如媽咪肯轉換奶粉嘅話，X牌Y牌可以銷得，M牌冇咁大壓力，藥房開心，政府開顏，簡直係雙贏、三贏、N贏局面。<br>兒科大教授同左丁山講：「我細路哥時食L牌，全港最紅，到我有仔女，佢地食S牌，當時最暢銷，後來又到W牌，依家輪到M牌、F牌，以我在公立醫院三十年經驗睇，其實風氣之轉變，全與某隻牌子之宣傳、廣告、形象有關，it is all about marketing，與奶粉之營養及製造全無關係。」高永文局長係醫生，佢應該明白其中科學問題，大力呼籲家長如果買唔到某隻奶粉，就去買其他嗰啲！<br>有媽咪報告，沙田嬰兒健康院已向家長派發單張介紹如何轉換奶粉，希望家長唔好一窩蜂咁去搶購某兩三隻過度暢銷嘅奶粉。不過食衞局一位副局長（都係教授）就反廣告反到上身，堅持禁止○至六個月嬰兒奶粉賣廣告，令人費解。禁賣廣告除咗係打擊言論自由之外，亦會製造壟斷，一啲暢銷、有錢牌子在禁廣告之前，肯定會大灑金錢鋪天蓋地咁賣廣告，令其牌子及形象深入民間，人人記得，到禁廣告之後其他滯銷牌子會被人遺忘，逐漸淡出市場，於是暢銷牌子形成壟斷，其他牌子受淘汰。唔信，吸煙人士可以話俾你聽，禁咗煙草廣告之後，係唔係牛仔牌子獨霸市場，煙民反而少咗選擇。政府禁廣告製造壟斷，跟住可用競爭法打壓壟斷，真係荒謬之至。</p></body></html>