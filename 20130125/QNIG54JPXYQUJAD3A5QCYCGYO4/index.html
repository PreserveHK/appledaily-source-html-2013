<html><header><meta charset="utf-8"><title>隔牆有耳：<br>主席賣個方便　休會就田少 - 李八方</title></header><body><h1>隔牆有耳：<br>主席賣個方便　休會就田少 - 李八方</h1><p>人有三急，有時真係好難忍。自由黨榮譽主席田少噚日開立法會大會時，突然好似小學生咁喺個位舉手；所有在席議員通通望向佢，唔通發言嘅議員，冒犯咗呢位大少，佢要主席主持公道？點知田少舉手，係要求主席曾鈺成休會兩分鐘。無啦啦做乜要休會？原來佢突然人有三急要去廁所。</p><p>要求兩分鐘  畀夠十分鐘
</p><p>本來呢，田少若然有需要，可以隨時離開會議廳去廁所，唔需要成個立法會休會等佢「放水」，但田少尿急之時，立法會正係討論緊由佢提出，要求政府採取有效措施、杜絕濫用綜援嘅議案。<br>嘩！自由黨近排攞住呢個議題不斷出招，田少提出呢個動議，當然唔想有任何閃失。田少話，真係好想聽晒各個議員嘅發言，唔想錯失任何一個意見，所以迫於無奈舉手，希望曾鈺成休會，畀個方便佢去方便啦。<br>點知曾鈺成一聽完，好似感同身受咁喎，即刻應承田少，宣佈休會10分鐘。田少聽完反而好鬼愕然，主動向曾鈺成表明：查實我要兩分鐘夠㗎嘞，唔知係咪想向外證明，佢係開細唔係開大，唔會阻好多時間，但曾鈺成最終都係決定休會10分鐘，唔通曾鈺成咁啱，都有去廁所嘅需要？<br>好多議員都覺得，呢個為放水而做嘅休會決定都幾破天荒㗎。既然係名正言順廁所位，唔少議員真係趁機去廁所，湊吓熱鬧咁話噃。冇水放嘅議員，就喺議事廳外同記者吹水，乘機鬆一鬆。<br><br>mailto:pf_lee@appledaily.com</p></body></html>