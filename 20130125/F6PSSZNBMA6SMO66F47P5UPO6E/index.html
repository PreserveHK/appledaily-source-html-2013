<html><header><meta charset="utf-8"><title>爽人物：工程師的愛與夢<br>阿富汗公廁開花</title></header><body><h1>爽人物：工程師的愛與夢<br>阿富汗公廁開花</h1><p>朱景熙（Luke），28歲，土木工程師，兩年前辭去厚職，跟隨國際救援組織無國界醫生，長駐阿富汗及南蘇丹難民營，負責水利衞生工作，包括為前線醫院興建廁所及設計排污系統，避免病毒散播。離港一年多，經歷「九一一」10周年恐襲預警，試過避走防空洞。自知生死旦夕之間，臨行前鼓起勇氣，向相識廿載的紅顏知己表白，在前線見證最慘烈的戰爭，也見證最美的「異地」愛情！記者：呂麗嬋</p><p>「由細到大，我都係一個好有計劃嘅人。06年港大土木工程系畢業，我已經下定決心，考到工程師牌之後，要做一件自己好想做、但一直冇做嘅事。兩年幾前，知道無國界醫生招請義務工程人員，就膽粗粗試吓。過關斬將，諗唔到第一項義務救援工作，就係要去阿富汗，仲要留九個月咁長。</p><p>離港前向知己表白</p><p>對於好多香港人嚟講，阿富汗係只會喺新聞報道見到嘅國家，仲要講親都係恐襲。我係家中唯一男丁，對上仲有個家姐。要辭工上前線，仲要其間遇正九一一恐襲10周年，特別多恐襲預警消息。我知道，阿爸阿媽心底好擔心，唔想我去，不過佢哋向來民主，係嗰種一路唔捨得、一路支持你嗰種父母。<br>喺阿富汗嗰九個月，負責四個工程項目，我哋住嘅宿舍，地庫就係防空洞。喺工作嘅地盤同宿舍，經常聽到轟轟槍聲，仲遇過狼來了嘅故事，試多幾次，早習以為常。試過一次報稱係塔利班春季恐襲，槍聲越嚟越接近，全屋人避到防空洞，隔住門窗，聽到黑鷹直昇機低飛嘅巨響。嗰次，係我喺呢啲戰亂不絕嘅國家，第一次感覺到生命真正旦夕之間。<br>唔知係咪因為咁，臨去阿富汗前兩星期，我終於鼓起最大勇氣，同佢表白。佢係我除咗父母以外，生命裏面最重要嘅人。我哋8歲認識，佢係我小學同學，大家識咗足足20年。我從冇諗過，呢段感情，會因為我嘅阿富汗之行而萌芽。由一個人變成兩個人，生活一下子變到有啲唔一樣，我會同佢分享我喺阿富汗遇到嘅人同事，包括唔係太多人有興趣喺食飯嗰陣聽到嘅廁所趣聞。<br>阿富汗係伊斯蘭國家，廁所一定唔可以面對聖神麥加，否則唔單止冇人敢用，起嘅人都會俾人指摘對真神不敬，後果好嚴重。其實，一個設計良好嘅廁所好重要，10年前香港爆發沙士，廁所沖水系統，正係致病源頭，我喺阿富汗嘅第一項任務，就係要為一間醫院起廁所。可惜呢個得意之作，同時成為我此行最失敗之作。</p><p>沖水系統敗給石頭</p><p>我花咗三個月，設計咗應該係全阿富汗最先進嘅沖水式廁所。後來發現馬桶成日塞，問人先知當地人未見過呢類廁所，根本唔識用，加上阿富汗人抹屁股唔慣用廁紙，而係用粗糙嘅石頭，抹完順手將石頭丟入馬桶；結果所謂嘅先進設計，反而唔啱用。簡單有時就係好，生活係咁，愛情都應該係咁？」</p></body></html>