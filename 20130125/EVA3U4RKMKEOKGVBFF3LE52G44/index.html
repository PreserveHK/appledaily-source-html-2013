<html><header><meta charset="utf-8"><title>隔牆有耳：<br>感情波動過後　林鄭春風滿面 - 李八方</title></header><body><h1>隔牆有耳：<br>感情波動過後　林鄭春風滿面 - 李八方</h1><p>政府政策幾乎推出一項跪低一項，難怪政務司司長林鄭月娥日前自爆，曾經為施政困難感情波動。八方噚日喺一個公開場合都想請教林鄭，點樣可以喺情緒波動期間冷靜落嚟？可惜冇埋身嘅機會吖，但現場所見，林鄭全程笑容滿面，唔見情緒低落喎，怕且佢都係夜闌人靜嘅時候，先至由好打得變成波動王。<br>好耐冇見嘅前立法會議員、東亞銀行主席李國寶，噚日亦同林鄭一齊現身「香港舖王」大鴻輝主席梁紹鴻嘅新酒店開幕儀式。做過唐英年競選辦主席嘅寶哥哥，噚日心情似乎都唔錯喎，唔通係覺得，夢熊噬狼英呢個故事好精采？可惜佢唔肯同八方分享「喜悅」，對所有提問都封嘴。</p></body></html>