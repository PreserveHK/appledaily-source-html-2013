<html><header><meta charset="utf-8"><title>睇完戲返愛巢　分頭上樓<br>鄧健泓偷嗒張嘉兒斷正黑面</title></header><body><h1>睇完戲返愛巢　分頭上樓<br>鄧健泓偷嗒張嘉兒斷正黑面</h1><p>【黃埔→荃灣】現年38歲的鄧健泓，一直被指偷嗒29歲被嘲豬扒的07年港姐冠軍張嘉兒，傷透舊愛龔嘉欣的心。鄧健泓和張嘉兒雖不認戀情，但女方上月已被拍到在鄧健泓寓所過夜，日前兩人睇戲後又鬼祟孖住返男方家，鄧健泓發覺再次斷正即黑面示人。</p><p>有港姐殺手之稱的鄧健泓去年底與女友龔嘉欣分手，結束兩年多短暫情緣，坊間一直盛傳她搭上09年港男許家傑，龔嘉欣最近被追問分手時暗示舊愛花心，即爆出鄧龔戀其實有小三，正是07年當選時被嘲豬扒港姐的張嘉兒，有指他們去年拍無綫劇集《飛虎》時撻着，鄧健泓不時做柴可夫管接管送。<br>上月張嘉兒被發現到鄧健泓荃灣樂悠居寓所過夜後，翌日由鄧健泓開車送走。本周日（13日）鄧健泓跟張嘉兒相約睇戲後，兩人又直落回男方家度春宵，可謂行程緊「蜜」。</p><p>前後腳保持距離</p><p>當晚9時多，記者在黃埔戲院發現戴着情侶鴨舌帽的鄧健泓和張嘉兒拍拖睇西片《海嘯奇蹟》，同行還有一名電燈膽女友人做煙幕，散場後他們一行三人步出戲院，張嘉兒先上洗手間，鄧健泓體貼在女廁門外等候，他們其後齊齊往附近商場的停車場攞車。由於商場途人漸多，鄧健泓已察覺被指指點點，他立即與張嘉兒保持距離，雖然沒人認出曾聞名一時的豬扒港姐，但她都刻意把毛領外套拉高遮住嘴部，以防被認出。<br>電燈膽女伴口痕嚷着要買東西吃，鄧健泓先往付停車場費，兩女便到Burger King，但張嘉兒卻未進快餐店，站在店外遙望對面的男友，看來離開一秒都不捨得，完全是熱戀情侶表現。</p><p>同車返荃灣寓所</p><p>鄧健泓和張嘉兒等稍後再會合，兩女為食不顧儀態，邊行邊食薯條，鄧健泓為迴避途人目光，與張嘉兒前後腳。三人取車後，由張嘉兒做司機駕着藍色Mini Cooper離開，張嘉兒先送女伴到觀塘翠屏邨，然後便跟鄧健泓同車直駛荃灣男方住所。<br>張嘉兒和鄧健泓似發現被記者尾隨，車子經過男方寓所停車場都過門不入，刻意先泊在路邊，二人在車廂密斟一輪，鄧健泓最終踢張嘉兒落車，她頭耷耷經後巷上樓，鄧健泓則由乘客位爬到司機位開車回家，明明單程路，他為避記者車不惜違規倒後，令隨後的士無奈讓路。</p><p>稱坐同事車普通</p><p>鄧健泓直駛停車場泊好車，記者上前追訪，問他拍拖甜蜜事，他馬上面燶燶說：「唔係呀。」問女友到底在哪裏？鄧健泓繼續詐儍扮懵反問：「你講乜呀？」停車場女保安見狀上前阻止拍照，鄧健泓知道記者身份後，顯得此地無銀，他緊張地多番追問：「你哋影到啲乜。」保安也勸喻記者離開，鄧健泓乘機甩身上樓。<br>張嘉兒昨日在電話中例牌否認拍拖：「坐同事車好普通，我都坐過胡楓車四次啦，呢啲係男人風度。」她否認有上鄧健泓屋企，她說：「冇上佢屋企，我想同圈外男仔拍拖多啲，同佢係普通朋友，為免再煩，會叫佢介紹多啲圈外男仔畀我識。」<br>採訪、攝影：楊浩賢、徐錦池、羅德光、彭琮然</p><p>【齊齊投選2012年娛圈風雲人物】<br>入面粒粒巨星，你想咀佢，定想掟蕉過去？XD<br> http://bit.ly/ent_2012　（電腦版） <br> http://bit.ly/ent_m2012　（手機版） </p></body></html>