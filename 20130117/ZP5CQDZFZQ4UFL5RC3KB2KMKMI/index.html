<html><header><meta charset="utf-8"><title>爽人物：80後青年<br>寧做怪胎不當樓奴</title></header><body><h1>爽人物：80後青年<br>寧做怪胎不當樓奴</h1><p>年輕大學生未畢業預先申請公屋，成為香港高樓價下畸形的時代產物，嶺南大學文化研究系三年級學生唐耀強，就自嘲自己是典型「畸胎」！捱低薪儲足三年錢重返校園讀大學，他去年就以單身名義，搶閘入紙申請輪候公屋；又與數十名無殼青年，組成「青年拒當樓奴運動」民間組織，揚言不租不買，不是要與阿婆爭上樓，只是希望為自己、為那些真正無能力買私樓的人發聲，向不合理的高樓價說不！<br>記者：呂麗嬋</p><p>「我知道外界對我哋呢班排定公屋嘅80後評價好負面，覺得我哋年紀輕輕，就要同啲老人家及有需要嘅人爭上樓。但我想講有頭髮邊個想做癩痢？讀大學搵份好工、想置業安居成家立室，人之常情，但喺香港，呢啲咁平凡嘅要求已經係好多人遙不可及嘅夢想。2006年，我喺職訓局商科文憑畢業，同好多人一樣，學歷唔夠，想做一陣嘢儲筆錢再讀書。<br>之後三年，我做過四份工：律師樓文員、教育局外判文職、地區幹事，又試過全職幫人補習。每份工平均月薪6,000蚊、最高都唔過8,000蚊。呢筆錢要應付每月交通費零用錢同職訓局筆學費貸款，仲要儲錢讀大學已經好勉強，如果要儲埋筆首期，追埋𠵱家啲樓價，更加係天方夜譚。好在屋企人體諒，家用只係象徵式畀少少，叫做負番基本家庭責任就算。<br>對比嗰啲一家幾口逼喺百呎劏房嘅家庭，我算好彩，屋企唔富裕，但點都叫做有間仲有十年先供完嘅居屋，可以一家人住。只係我對上有兩個阿哥，佢哋要結婚生仔、有自己家庭。住喺邊？有冇能力搬出去？係好現實嘅問題。上年我屋企就開咗個家庭會議，我最細、冇女友，資產同收入又未過上限，決定由我以單身名義申請公屋先，機會幾渺茫都好，買個希望咁解。</p><p>「高官知唔知民間疾苦？」</p><p>透過大學聚會同網上討論區，發現原來好多人嘅處境好似，大家一人一句，由學債講到搬出嚟住，甚至置業，人人一肚氣。買樓交唔出首期，唔想一世做樓奴；租樓又變相幫人供，搵自己笨；預先排公屋，又俾人話霸資源，仲要遙遙無期。冇出路，要搬出去住，租住劏房成為唯一選擇！所以聽到高官話劏房環境唔錯，我特別火滾，究竟佢哋知唔知民間疾苦？ <br>我知道公屋輪候冊排大隊，嚟緊大趨勢係會收緊單身年輕人申請公屋嘅資格，但點都好，我哋呢班人都好想為自己發吓聲，就算俾你鬧我同阿婆爭上樓都冇計。我只係想講，如果大學生未畢業，預先申請公屋，係高樓價下嘅怪胎，咁劏房就係施政失誤下嘅魔鬼怪嬰。我希望啲高高在上嘅官員，唔好再話劏房好住，起多啲公屋，先係真正對症下藥。」</p></body></html>