<html><header><meta charset="utf-8"><title>安雅挺巨肚狂試食</title></header><body><h1>安雅挺巨肚狂試食</h1><p>【中環ifc】現年36歲嘅女星安雅自從02年喺台北因為食搖頭丸事件之後，轉戰內地拍戲，雖然作品唔多，但就識到孔子後人孔眾，上年仲大埋肚現身。同好多內地媽咪一樣，佢都係比較相信香港嘅醫療制度，所以近日又嚟咗待產。前日5點幾，冇化妝嘅安雅同一位中年女士現身中環ifc嘅city'super，安雅個肚已非常大，反而個樣就冇乜點變，上圍就變得好豐滿。</p><p>留港待產</p><p>安雅買咗好多牛扒、三文魚同零食之外，仲不停試食，非常好胃口，前前後後買足一個鐘，因為買咗太多嘢，最後要叫埋喺樓下等緊嘅司機上嚟幫手攞嘢。安雅畀錢嘅時候已經見到記者，佢依然好有禮貌同記者微笑揮手，出到門口佢先戴番副墨鏡，跟住就企定定同記者傾偈。安雅話預產期係今個月，所以專登嚟香港生仔，佢話：「都差唔多生得，預產期係今個月，位女士係我陪月嚟㗎。𠵱家暫時住喺金鐘等入院。」佢仲話梗係知道BB嘅性別，但就唔肯話畀記者知，要保持神秘喎。<br>採訪、攝影：彭琮然</p><p>【齊齊投選2012年娛圈風雲人物】<br>入面粒粒巨星，你想咀佢，定想掟蕉過去？XD<br> http://bit.ly/ent_2012　（電腦版） <br> http://bit.ly/ent_m2012　（手機版） </p></body></html>