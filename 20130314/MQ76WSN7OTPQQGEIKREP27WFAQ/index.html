<html><header><meta charset="utf-8"><title>隔牆有耳：外國潮網嚴選　<br>HK五大點心食肆 - 李八方</title></header><body><h1>隔牆有耳：外國潮網嚴選　<br>HK五大點心食肆 - 李八方</h1><p>中產階級要有lifestyle，除咗飲咖啡同睇電影，可能仲要識得搵食。外國時尚網站LifestyleAsia噚日話，香港美食以點心最具代表性，仲推介五大最好味點心食肆。<br>LifestyleAsia網站文章形容，點心喺香港猶如薄餅喺紐約，大小食肆甚至便利店都搵到，當中有五間稱得上香港最佳，包括四季酒店龍景軒、唯港薈天外天、朗廷酒店唐閣、喜來登酒店天寶閣同灣仔福臨門。<br>文章話龍景軒係全球首間獲米芝蓮三星評級嘅中式食肆，環境氣派不凡，加上廚師廚藝精湛，造就最華麗矜貴點心。天外天除點心出色，仲可一覽維港美景。唐閣自家製X.O.醬夠惹味，最啱配煎腸粉；天寶閣就精於創新，富豪食堂福臨門則以傳統點心聞名。<br>飲食界名人劉健威認為五間食肆都實至名歸；向來鍾意美食嘅家庭醫生關嘉美話五間食肆水準不相伯仲，但覺得半島酒店嘅嘉麟樓都應上榜喎。<br></p><p>【天寶閣】<br>推薦點心：筍尖蝦餃王  <br><br>【天外天】<br>推薦點心：雲丹蟹肉小籠包<br><br>【唐閣】<br>推薦點心：X.O.醬煎腸粉<br><br>【龍景軒】<br>推薦點心：龍帶玉梨香<br><br>【福臨門】<br>推薦點心： 蛋黃蓮蓉包<br><br>資料來源：LifestyleAsia HK</p></body></html>