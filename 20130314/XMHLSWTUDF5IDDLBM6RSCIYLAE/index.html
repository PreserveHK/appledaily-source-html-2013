<html><header><meta charset="utf-8"><title>隔牆有耳：南早叛變<br>曲線支持回歸英 - 李八方</title></header><body><h1>隔牆有耳：南早叛變<br>曲線支持回歸英 - 李八方</h1><p>福克蘭群島居民公投，有99.8%投票人士要求留番畀英國統治，香港回歸16年，對英國人嘅熱情，都仍然係相當強烈。</p><p>《南華早報》網站見到呢單嘢咁多人討論，前日搞咗個網上投票，問港人如果可投票決定的話，是否支持回歸英國？結果係點呢？直至噚日黃昏，有超過2,600人投票，92%網民支持香港回歸英國，得8%人反對呀。勢估唔到《南早》明明已經變咗做「紅早」，但網上版編輯又間唔中做番場好戲畀大家睇咁喎。<br>據聞網站負責人係內地同事，原來內地人對英國殖民地統治，都咁有期待呀。唔知西環嗰邊啲人睇到呢個結果，會唔會震怒呢？話見到港人舉龍獅旗會心痛嘅陳佐洱，係咪直情心都碎？</p></body></html>