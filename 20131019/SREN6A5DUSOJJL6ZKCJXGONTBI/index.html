<html><header><meta charset="utf-8"><title>城城計劃開金舖　延續父心願</title></header><body><h1>城城計劃開金舖　延續父心願</h1><p>【北京直擊】郭富城、張智霖、周麗淇（Niki）及余文樂昨晚現身北京，撐老友沈嘉偉掌舵的I.T，在北京開設首間法國老牌百貨老佛爺（Galeries Lafayette），法國女星柯德莉塔圖（Audrey Tautou）東來作剪綵嘉賓。城城盡顯風騷，即場恭賀Niki蜜運成功，又與樂仔大讚柯德莉靚女。身穿黑白花裙的柯德莉，由多名保鑣護駕下現身，與沈嘉偉及老佛爺管理層齊齊剪綵，之後上階梯到派對場地。</p><p>誓不做壞人</p><p>城城表示十分開心見到老友開百貨，更叫嘉偉留定舖位：「見到佢呢團火，百貨公司多人行，爸爸以前係做首飾金器，我十年後若減產，可以用番個名開舖，延續爸爸心願。」問到他首度見柯德莉，會否有意想拍外資電影？他表示：「最緊要睇劇本，唔做壞人，自己就隨緣，角色要啱自己。」<br>對於荷李活電影《變形金剛4》在港拍攝時，疑被陀地勒索一事，城城即《寒戰》一哥上身說：「幾無謂，希望唔好有真正影響，米高比爾（Michael Bay）係導演，用幽默感澄清，希望唔好影響香港聲譽，希望香港政府做嘢。」</p><p>此外，Niki提到舊愛鄭嘉穎祝福，她大方表示：「哦，收到佢祝福，唔使透過傳媒對話，都係平常事。」Niki表示與他的舊情已成過去及放下，現任男友亦信任，不會妒忌。問到她會否與鄭嘉穎再有合作機會？她表示：「唔抗拒，係睇件事，唔係睇人，不過冇人提出過。」<br>採訪、攝影：唐如</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>