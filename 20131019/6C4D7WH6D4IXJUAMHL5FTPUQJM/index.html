<html><header><meta charset="utf-8"><title>隔牆有耳：港視出局惹公憤　電視業繼續荒蕪馬逢國：政府須說明死因</title></header><body><h1>隔牆有耳：<br>港視出局惹公憤　電視業繼續荒蕪<br>馬逢國：政府須說明死因</h1><p>【隔牆對論】<br>記：《蘋果》記者<br>馬：立法會體育、演藝、文化及出版界議員馬逢國<br><br>記：前廣管局都建議三家申請者可獲發牌照，但港府最終只發出兩個，而胸有成竹的王維基竟然冇份，你對這個結果感到意外嗎？覺得政府的理由充份嗎？<br>馬：我歡迎政府終於決定發兩個牌，起碼終於有決定。我理解發牌始終係一個好複雜嘅過程，要考慮好多因素，但我又覺得未必全部都保密唔講得，如果可以講，我希望政府盡量透露多一啲，否則真係好難去評價佢呢個決定係咪適當。當然政府冇排除將來再發新嘅牌照，都留番一條尾巴，蘇錦樑都反覆強調「循序漸進」，咁我都想問個序係乜嘢序？係根據乜嘢嚟定呢個序？<br>記：你覺得王維基是否基於政治理由出局？<br>馬：我唔傾向接受呢種說法，因為事實上電視台都有商業運作，冇人可以估計到個電視台千秋萬世都係同一個營運者，或者佢個股權結構唔會改變。所以話擔心呢個問題係不切實際。我聽到蘇錦樑喺電台話政府衡量嘅時候從營運者經驗、計劃、同埋投入，但係佢就冇評論到其實呢幾方面，𠵱家攞到牌照或者攞唔到牌照嘅申請者嘅優劣、強弱喺邊度。作為局外人、我冇睇過佢嗰三份標書就好難去作評論。<br>記：對於兩個獲發牌的電視台有何期望？<br>馬：我希望日後免費電視以大多數觀眾、普羅觀眾利益為出發點，譬如受普羅觀眾歡迎嘅劇集，每晚黃金時段能夠畀到觀眾多個選擇，同埋通過製作戲劇節目去發展、推動本地影視產業，包括電視業，我係有好大期望。曾幾何時香港嘅電視劇製作對電影業發展、人才培訓，以至打出我哋嘅品牌，輻射到全球嘅華人觀眾，但係呢種創意因為多種原因，其中一個出現壟斷性營運削弱咗。另外就係多元嘅節目選擇，特別免費電視相對弱嘅，例如一啲文化節目、體育節目同埋符合唔同觀眾群去欣賞嘅節目，時事節目、討論嘅節目亦相對少，呢啲都係普羅觀眾需要嘅。<br>記：對蘇錦樑處理發牌一事的評價？<br>馬：主要就係發牌過程點樣令公眾被說服，政府係嚴謹地、負責任地去做，過程中盡量做到公平、公開嘅。由於佢好多時都係保密狀態，佢嘅論點都係話行政長官會同行會拍板決定，政策局係配合決定做大量資料搜集工作，我相信佢哋好認真地做，同埋來來回回同幾個申請者好多回合嘅交換意見，我都相信佢哋唔係刻意拖延。<br>記：如果你係王維基，下一步可以怎做？<br>馬：呢個係營運嘅問題，當初佢願意冒咁大嘅風險做咁嘅投入，呢個的而且確係一個投資決定，既然係一個申請就唔應該被保證一定可以攞到牌照。不過我覺得佢所做嘅一切係唔會浪費，呢啲節目無論將來邊個攞到牌照，或者任何其他廣播機構都需要節目，事實上成個行業𠵱家係節目唔足夠，佢呢啲節目因為冇牌而唔能夠廣播，佢都可以選擇出售或者節目提供去處理、繼續營運。<br>記：事到如今，誰是最大贏家、輸家？<br>馬：好難講，我覺得增發牌照社會係贏家，呢個係對文化創意產業、廣播行業有咗個新生機，最直接受益行業可能係從事節目製作，電視專業人才，對廣告商由於出現競爭環境，佢哋都多咗選擇，投放廣告時多咗選擇，方方面面都好，通過競爭機制，我期待節目提升同埋效益改善。基本上我覺得係冇乜輸家，（王維基）都未必係一個輸家，我唔知政府用乜嘢理由唔批牌，可能佢營運多一、兩年，繼續堅守做節目製作、完善業務計劃，可能再有機會，呢個要佢去考慮。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>