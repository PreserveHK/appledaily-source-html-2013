<html><header><meta charset="utf-8"><title>黃金視窗：田蕊妮　翻滾吧！巨輪</title></header><body><h1>黃金視窗：田蕊妮　翻滾吧！巨輪</h1><p>人生有多少個巨輪，沒有人能預計到。自小過着平凡生活的田蕊妮，沒想到入行後，竟有着大大小小的巨輪等候她。面對每個關卡，阿田遇上不少挫折，遭人白眼、聽過噓聲，沮喪得想過放棄演藝事業。不過，她跟《巨輪》的姚文英一樣，以堅強不屈的性格去扭轉命運，加上與老公杜汶澤互相影響，阿田終於悟出怎樣的心態令自己更開心。<br>撰文：黃曉妍</p><p>田蕊妮在健全的家庭成長，過着平淡生活，受媽媽嚴勵管教的她，未試過一個人出街，就連廣東道在哪裏也不知，田媽媽只怕女兒入世未深，阿田說：「同學打嚟我屋企，爭啲俾阿媽查三代，所以我入行前冇巨輪。」</p><p>未獻聲已被噓</p><p>人生首個巨輪，就是參加《未來偶像爭霸戰》歌唱比賽，阿田說：「由細到大，我喺條村都出名唱歌好聽，因為父母唔畀我出街，我又鍾意唱歌，所以佢哋買卡拉OK畀我喺屋企唱，每日娛樂就係做完功課喺屋企唱K，粉絲就係隔籬鄰舍。到咗十幾歲，心諗點解屋企人成日要我唱歌畀人聽，我唔想再去娛賓，覺得好核突，阿爸仲叫我去試吓參加比賽，最初我唔肯去，但佢開咗條件，如果我贏佢就戒煙，最終我贏咗冠軍入行。」<br>縱使冠軍銜頭令阿田的明星夢發得更大，但原來並不代表一切，93年12月31日的五台聯播倒數活動，令阿田終於夢醒，她說：「好榮幸代表亞視去參與，當時覺得自己好勁，現場有五萬位觀眾聽自己唱歌，好有亞視一姐感覺；當司儀介紹我出台之際，聽到全場噓到爆，我全身發熱，想即刻返屋企，我望一望媽咪，佢兩隻眼紅晒，我心諗點算，好彩我性格堅強，同自己講練咗首歌咁耐，就算俾人噓都要唱，希望唱完會有少少掌聲，我記得當時係一路標汗一路震住唱，呢個係我好大巨輪，原來呢行唔係想像咁簡單，唔係你企喺台上就有掌聲，仲要睇觀眾畀唔畀你企，嗰次真係好大打擊。」</p><p>處女劇嘗甜頭</p><p>當年只有15、6歲的阿田硬着頭皮過了關，誰知第二關已等着她，就是唱片公司高層在阿田面試時，徹底地打擊其信心：「佢叫我放棄，唔會幫我出唱片，我呆咗，佢話我講嘢有懶音、黐脷筋，又話我似30歲，我又兩眼通紅，點解呢個世界咁現實？點解呢個圈啲人講嘢咁難聽？點解要講畀我聽呢？」當時想過放棄，可惜她19歲才跟亞視約滿，於是她打算捱完合約期就出國留學。<br>世事如棋局局新，一天，亞視致電阿田，找她拍劇集《縱橫四海》：「監製鄭偉文帶我去見其他製作人，導演見到我就反問我邊忽似有錢女，我心諗唔係我話要拍㗎，見完覺得我唔啱咪閂埋門講囉，於是我打畀入行時已經認識嘅好朋友杜汶澤，阿澤同我講人哋咁話你，你就唔做，人哋會話你係咖喱啡，叫我點都做埋呢套劇先。」幸運地，《縱》劇成為阿田入行以來首個甜頭，觀眾叫得出她劇中的名字，那份成功感即時冷卻其出國留學夢想。</p><p>唔慣使老公錢</p><p>老公阿澤的過去，阿田知得一清二楚，她曾向阿澤說：「你個人衰到咁，如果呢個世界冇晒男人，我都唔會揀你，你只係我個friend。」姻緣天注定，兩人於99年9月9日走在一起，阿田說：「我哋一齊好低能，除咗研究演戲外，我哋仲諗如果有100萬就唔使做，平平哋租間700呎村屋幾開心！」正如劇中「姚文英」一角，愛情看法跟阿田蠻相似：「當覺得可以一齊，就會包容佢所有嘢，阿媽話我喺感情上唔似女仔，例如唔慣使老公錢，就算我幾年冇做嘢，我都係使自己積蓄， 佢有錢佢嘅事，每個月唔使畀家用我，雖然佢啲錢都放喺我度，但我冇用過佢一蚊，佢理財差先擺我度，我每個月會出糧畀佢，其實我就係銀行櫃枱職員之嘛！」<br>服裝：I.T</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24  </p></body></html>