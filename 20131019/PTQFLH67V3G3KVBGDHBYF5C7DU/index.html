<html><header><meta charset="utf-8"><title>名家晒冷：西布朗「篤」定下盤 - 蘋果波神</title></header><body><h1>名家晒冷：<br>西布朗「篤」定下盤 - 蘋果波神</h1><p>回到英超，信心提升，起碼較國際賽，少憂戰意這一瓣，實牙實齒鬥數據、鬥狀態。今日重心推介仍然是中游對賽被看淡的一方，撐西布朗受讓史篤城，開下盤加冷D。<br>弱旅打主場！連主場都冇威力，神仙難救。筆者翻查資料，原來近3季英超共9支降班球隊，當中8隊亦是該3屆主場戰績最劣的3隊，只有10/11年的韋根走得甩；原因除了後者神勇最後4場取8分，當屆由班主楊領軍、沉醉於英聯盃爭霸的伯明翰季末洩氣是最大變數。證明若然能夠在主場取分，套用在英超起碼保命，投注聯賽這長途賽上，有些數據是要時刻緊記。<br>今次拙攔重點，史篤城迎西布朗，兩隊入選國腳不多又不用踢接着周中歐洲盃賽，軍情變數較少。史篤城自06年由普利斯執教，08/09年球季升上英超，一直以硬橋硬馬、高Q大棍及手榴彈戰術求存，從未回降，主場近3季平均勝率近4成而不敗率有7成多；但班主可能嫌悶，今屆轉莊由一向領軍成績平凡的曉士掌帥，成筆者常留意投注攻擊佳選之一。</p><p>史篤城攻力差</p><p>史軍人腳變動不多，但要一眾已見底的球員玩轉型，重地面推進，中場由見晒底的光頭佬艾利蘭派牌，入球能力反而更差；今屆英超7戰僅入4球，唯一主場勝仗是季初靠兩個幸運入球，反勝升班馬水晶宮。<br>他們上次迎諾域治亦輸0:1，暫累計主場勝和負各一非太差，但今天要鬥近績同踢法比他們硬淨的西布朗，莊家仍機械式開出近3屆在地頭對賽未嘗一勝的史軍讓平/半，個人信近兩仗鬥曼聯及阿仙奴取4分的西布朗，對非主攻球隊料起碼保不敗。</p><p>西布朗作客不敗</p><p>西布朗上季排第8，領隊奇勒深知借將盧卡古助力甚大，今季組軍遠比史篤城進取，尤以前線用漁翁撒網式務求補盧卡古離隊不足；結果先打起了法國的艾馬菲達奴及表現比在新特蘭好的貴價貨施斯隆。正選門將賓科士打早前受傷，但副選龍邁希爾一樣穩建。<br>奇怪西布朗今季兩敗俱在主場，作客未輸過，在奧脫福贏曼聯，非一般勝績；前景比中小型班、要靠主場保命的史篤城會好，當然國際賽後小休，未知會否保持先前勇銳，敲西布朗下盤兼取和局。<br>蘋果波神<br>數據做功課 用心去睇波<br>mailto:appleballgod@gmail.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>