<html><header><meta charset="utf-8"><title>扼殺香港神話 - 左丁山</title></header><body><h1>扼殺香港神話 - 左丁山</h1><p>保險界元老孖吉叔請食飯，席設佳寧娜，孖吉叔與泰國R都係潮州老鄉，喜食潮州菜，兩人做東請食飯之時，佳寧娜一定係佢地首選，坦白講，左丁山平時少去，但佢兩位在佳寧娜請客嘅話，一定好食到加零一，難以錯過。吃到甜品時，閩南C突然醒起十一月係吃芋頭好季節，要求加多一款「反沙芋」，呢味甜品係佳寧娜拿手好戲，泰國R話好食過汕頭市嘅名店產品。好則好矣，但今人重視健康，見到厚厚一層白糖包實件芋頭，不禁猶疑一啲，泉州N就教我地：「敲散啲糖先至食啦」，但無糖芋頭邊度好吃㗎，於是人人只敲掉一半，左丁山想起美食家遜哥講過：「凡是好吃美味的都是不健康的。」<br>吃過不健康，含糖太多的潮州美食反沙芋，個個都飽晒，飲杯潮州功夫茶，就講起免費電視發牌事件，惠州客家W與梅州客家W都係銀行界資深人士，左丁山特登問一問：「申請者財力與其控股公司的市值是否有關？」兩人都笑出嚟：「銀行貸款ABC啦，除非控股公司為子公司或附屬公司（申請者）向政府提供無上限財政擔保，否則兩者之財政並無必然關係，如申請者只得資本十億，蝕清光就計數，唔好指望控股公司代佢還債。」這個當然，否則「有限公司」有何意義？呢啲咁淺白嘅財務常識，政府難道不知？如知道，仲要拿出來在那五頁紙說明，就有侮辱大眾智慧之嫌啦？如果政府沒常識竟然真係咁諗，那麼以後凡是申請與公眾有關嘅商業牌照（例如免費電視、電台），申請者唔該諗吓自己是否大財團公司或是大富豪第二代，布衣出身之白手興家富翁（有三十億現金都嫌你財力不夠呀），死咗條心好過。梁振英政府搬出呢條理由，實際上係踐踏及謀殺中環神話（即由無到有，由住板間房至成為山頂豪宅業主）。假若王維基父親是世家第×代，父親財力深不可測，王維基是否會得到牌照？佢來自普通家庭，憑創意與衝勁成為幾十億元富翁原來都不能衝破玻璃天花板，與大財團競爭，以後此等人物不如索性退休，將筆錢交俾私人銀行管理，自己走去打高爾夫球好過！</p></body></html>