<html><header><meta charset="utf-8"><title>魚樂無窮：TCL通訊飲4G頭啖湯 - 唐牛</title></header><body><h1>魚樂無窮：<br>TCL通訊飲4G頭啖湯 - 唐牛</h1><p>千呼萬喚，內地終於進入4G時代，由於消息已傳得太多次，所以噚日相關電訊商及電訊設備商，都出現先高後低情況，好消息出貨味濃。但長遠嚟講，三大電訊商相關投資額肯定唔少，設備股值得睇高一線。</p><p>此外，內地4G面世，肯定會掀起新一輪換機潮，手機需求幾何級數上升，手機商潛力其實更大。主攻中低檔智能手機嘅TCL通訊（2618），其首款4G智能手機IDOL S，今季正式喺歐洲推出，可以預期，未來內地用戶手機升級潮，TCL通訊將會飲到頭啖湯，盈利增長動力不可小覷。<br>事實上，轉戰智能手機後，TCL通訊業績成功大翻身，截至今年9月底止，第三季盈利達2.3億銀，將上半年2.1億銀虧損一筆勾銷，首三季奇蹟轉賺1,883萬銀，強到不得了。<br>保守計用上季盈利年度化計算，現價市盈率10倍唔夠，平到冇朋友，如計入未來增長，估值更加便宜。第三季毛利率按年微升0.2個百分點至18.5%，但千祈唔好睇少呢個增幅，事關喺以量取勝下，盈利槓桿效應可以好誇張！<br>睇圖表，TCL通訊8月起一直守穩10日線，噚日再度逼近8元水平，一旦升破，坐九望十只是時間問題。<br><br>唐牛</p><p>杜琪峰&amp;鄭秀文齊齊《亂噏24》同3個大帝吹吹水!<br>周一至周五《亂噏24》約定你： http://bit.ly/appletalk24 </p></body></html>