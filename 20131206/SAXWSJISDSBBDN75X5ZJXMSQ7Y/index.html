<html><header><meta charset="utf-8"><title>中環在線：馮國經沈聯濤號召力強財經猛人齊集論壇 - 李華華</title></header><body><h1>中環在線：馮國經沈聯濤號召力強<br>財經猛人齊集論壇 - 李華華</h1><p>由利豐（494）榮譽主席馮國經創辦、前證監會主席沈聯濤（Andrew）擔任院長嘅經綸國際經濟研究院，乃立足香港放眼全球嘅智庫機構，馮沈兩老，人脈網絡同市場地位，超班夠照，難怪噚日第二年舉行亞洲經濟論壇，城中財金猛人，四方雲集。新地（016）老闆郭炳聯都係聽眾。<br>Andrew自2006年起擔任中銀監首席顧問，近年多咗留喺香港，主力做經綸研究工作，唔知係咪少咗北京風沙侵襲，噚日見佢面色紅潤，精神飽滿，佢一貫謙謙君子，頻頻話好耐無見，高興見到好多朋友濟濟一堂。<br>Andrew好友中銀監前主席劉明康亦有現身，劉明康當年力邀Andrew出任中銀監首席顧問，𠵱家係中大全球經濟及金融研究所傑出研究員（成員包括前金管局總裁任志剛及歐元之父蒙代爾），劉教授前日先喺中大鄭裕彤樓演講完，噚日又撐老友，睇來佢都幾多時間留喺香港喎。</p><p>郭炳聯輕鬆做聽眾</p><p>台上講者猛料，台下賓客亦有份量，大新集團主席王守業穿梭人群中，華華一提近日大新系股價上升，王主席即刻笑住話唔評論市場活動，匆匆散水。新地分身家，可能大局已定，郭炳聯睇落幾輕鬆，嘆住咖啡做聽眾。<br>經綸國際經濟研究院由馮國經喺2011年創立，馮國經後來直情轉任利豐榮譽主席，專心搞呢個智庫，可見佢幾咁重視，佢真係要畀多啲經濟政策意見689嘞。<br><br>李華華<br>mailto:LiWaWa@AppleDaily.com</p><p>杜琪峰&amp;鄭秀文齊齊《亂噏24》同3個大帝吹吹水!<br>周一至周五《亂噏24》約定你： http://bit.ly/appletalk24 </p></body></html>