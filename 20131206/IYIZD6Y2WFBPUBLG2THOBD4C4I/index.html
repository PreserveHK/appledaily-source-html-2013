<html><header><meta charset="utf-8"><title>中門大開：請君入籠 - 添馬男</title></header><body><h1>中門大開：請君入籠 - 添馬男</h1><p>政改諮詢終於開鑼，今次係林鄭考牌戰，不容有失。政改關鍵係泛民究竟是否願意入籠，或幾時入。所謂籠者，就是林鄭所指的法理框架。泛民政黨本來就願意接受提名委員會，起初所爭取目標係低門檻，令泛民候選人也可入閘。按劇本發展，2012政改談判應是上集，跟隨此模式再做2017下集大結局。可惜當2012政改方案達成協議後，泛民內部嚴重分裂，溫和派在選舉中受到猛烈政治攻擊，而當日有份促成協議嘅學者，認為有人過河拆橋，對北京失去信任。<br>泛民立場此後逐步向左移，社運團體、學民思潮力推公民提名，泛民政黨名義上支持，因上次協議教訓，令佢哋唔敢唔支持公民提名。從談判策略而言，開天索價，落地還錢，一早走入鳥籠去傾，根本就冇乜着數。由於佔中與公民提名運動，客觀上令泛民政黨只能在籠邊徘徊觀望，心大心細。<br>泛民要專業地處理好2017政改談判，要吸取教訓，尤其對手係共產黨，就更加要知己知彼。首先唔能夠表現出太渴望有deal，否則一開波就陷入被動。諮詢期不過係輿論戰開始，未有耐埋枱談判，唔可能當談判開始，𠵱家反而應全力催谷公民提名，內部要討論應否以辭職達至對公民提名作公投。要為公民提名建立一套合理論述，如究竟公民提名是否與提名委員會機構提名不相容，非也，只要規定提名委員會需按照成功取得公民提名結果進行機構提名便可，唔一定由小圈子互選先至係民主程序。</p><p>北京談判高手　專業難纏</p><p>八十年代仲讀緊書，當時已故亞洲研究專家Chalmers Johnson以中英談判作案例，歸納出中方談判策略，策略源自共產黨統戰中「團結大多數，孤立少數人」，今日不妨再重溫。<br>一）擅於製造與運用統戰的機構、組織及人脈。<br>二）製造一連串既含糊又充滿歧義的宣傳口號，並以此來掩飾實際政策。<br>三）動員親北京的宣傳機器攻擊或打擊談判對手，使他們陷於孤立無援的處境。<br>四）以鑽空子的方式操縱雙方預先設定的規定，如秘密談判、不對外公開談判詳情，使對方處於守勢。<br>五）虛張聲勢使自己處於強勢：中方會擺出一副「這樣不能談，那樣不可談」的姿態；故意作單方面的聲明；操縱談判議程，以及設定限期。<br>北京係國際公認一個既專業又難纏嘅談判對手，敢於鬥爭，又敢於妥協，一切以目標為本，與八十年代初相比，北京對香港更加強勢，手上掌控之輿論、組織資源更多，而泛民陣營派系林立，互不信任，各有政治議程，要成功爭取最大程度嘅民主改革，實在唔太樂觀。<br><br>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>