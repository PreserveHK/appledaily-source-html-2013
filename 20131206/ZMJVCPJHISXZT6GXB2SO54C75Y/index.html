<html><header><meta charset="utf-8"><title>滙海探戈：油價回穩　冷吼加元 - 奇兵</title></header><body><h1>滙海探戈：<br>油價回穩　冷吼加元<br> - 奇兵</h1><p>國際油價上個禮拜跌到5月低位後，本周吐氣揚眉反彈近5%，紐約1月期油上返97美元，反映油價現階段喺90蚊有頗大支持，反觀金價就冇乜起色，呢兩日曾到1,200美元邊，創五個月低位。基於聯儲局就快退市，唔少專家繼續睇淡金價後市，估計金價來年將跌穿1,000美元，但對油市前景就睇唔通，但相信亦唔會好得去邊。</p><p>阿爺出手　Bitcoin打冷震</p><p>本周個市，焦點又係Bitcoin，喺強國人瘋炒下，呢隻虛擬貨幣持續破頂，噚日升到去1,240美元新高，阿爺噚日終於忍不住，人民銀行聯同五部委出個溫馨提示，講明唔畀金融機構為Bitcoin定價同推出相關金融產品，明顯就係要為國內熾熱嘅Bitcoin炒風降降溫，消息當堂令Bitcoin價格打冷震，執筆時曾低見870美元，高低位波幅達40%，真係唔好睇少阿爺嘅威力。<br>事實上，除咗阿爺，聯儲局前主席格林斯潘亦踩一腳，話Bitcoin係虛擬嘢，非真正貨幣，冇內涵值，現價之高恐出現泡沫云云，睇情況，如果炒風短期唔收斂下，各國再出招係遲早嘅事。<br>講番外匯市場，美國周二出爐個ISM製造業數據靚爆鏡，創下兩年半高位，加埋傳聞日本再灑四千幾億港銀谷經濟，美金兌日圓禮拜二終於升抵103嘅目標價，創下半年高位，但最多只係去到103.39，未能突破5月底高位嘅103.78，周三出爐嘅ISM服務業指數欠佳，有專家從當中嘅就業分類指標推斷，今日公佈嘅非農業職位數目可能唔係咁得，刺激啲外幣噚日反彈番，美金兌日圓落番去102樓下。<br>歐元同英鎊就保持強勢，前者喺1.35至1.36上落，英鎊就徘徊於1.63同1.64。歐洲央行同英倫銀行噚日開會，應該唔會有新嘢出爐。<br>商品貨幣繼續捱打，加拿大央行周三議息後冇做嘢，但明言通脹回落風險正在上升，市場擔心央行可能減息，拖累加元跌到三年低位，美元兌加元曾升至1.0696。<br>澳洲上季經濟唔達標，加上央行繼續話匯價過高，澳元過去兩日企喺90美仙邊緣，兌紐元續創5年新低，雖然後市前景偏淡，但由於再減息空間唔多，短期應該係89至91美仙上落。<br>環顧上述各主要貨幣，個人覺得加元中線值得注意，雖然油價呢個禮拜反彈番5%，對加拿大石油經濟有利，但加元呢幾日未見起色，主要係減息憂慮所致。<br>值得留意嘅係，加拿大位處美國隔籬，美國經濟向好理論上對加國有利，加上個多月前市場仲炒緊該國加息，減息憂慮可能被誇大，加埋油價回勇呢個利好因素，若然美國11月就業數據同市場預期相差不遠，建議待美元升至1.075加元後開淡倉，1.086止蝕，中線睇1.05。<br><br>奇兵<br>本欄逢周五刊登</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>