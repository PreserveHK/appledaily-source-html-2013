<html><header><meta charset="utf-8"><title>隔牆有耳：抗衡艷陽天　7.1推「撐到底」傘 - 李八方</title></header><body><h1>隔牆有耳：<br>抗衡艷陽天　7.1推「撐到底」傘 - 李八方</h1><p>「撐到底」係職工盟慣用嘅口號，今年佢哋會將呢個口號無限發揮，包括因預期天氣熱到痹而喺7.1推出嘅「撐到底」傘，啱晒遮太陽，估計銷量唔錯，屆時新一款印有「撐到底」字樣嘅T恤亦會發售，之後書展推出總結碼頭工潮嘅新書，書名都係《撐到底》。新書仍然趕緊印製中，但相信會有一啲碼頭工人親自撰寫嘅心聲文章，碼頭工會仲計劃喺9月，推出碼頭工人罷工40日紀念Tee，但仲未定用乜嘢圖案及文字。<br>職工盟今個星期日會喺理工大學搞研討會，拆解碼頭工潮對香港勞資關係嘅影響，嘉賓除咗李卓人，仲有中原地產董事施永青，以及理大應用社會科學系導師丘梓勤。</p></body></html>