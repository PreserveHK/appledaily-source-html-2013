<html><header><meta charset="utf-8"><title>中環在線：上市公司商會新主席和黃老臣子大熱 - 李華華</title></header><body><h1>中環在線：上市公司商會新主席<br>和黃老臣子大熱 - 李華華</h1><p>做咗上市公司商會主席四年嘅鷹君（041）主席羅嘉瑞夠鐘卸任，商會明天開會選新主席，財圈中人估緊邊位有力接棒。聽聞，呼聲最高係和黃（013）副董事總經理周胡慕芳，同埋晶門科技（2878）主席辛定華。<br></p><p>辛定華屬黑馬</p><p>周胡慕芳相當猛料，1984年加入和黃，係做咗接近三十年嘅老臣子，舊年年薪4,758萬元。佢出身法律世家，阿爸胡兆熾係新地（016）成立初期嘅法律顧問，阿哥胡寶星更係胡關李羅律師行創辦人之一。<br>辛定華投行出身，曾喺「小賭王」何猷龍旗下匯盈（821）做CEO，家陣係晶門主席。佢好熟監管機構，做過港交所上市委員會、收購及合併委員會同埋收購上訴委員會委員。<br>上市公司商會其中一項工作係同監管機構溝通、講數，兩位似乎都好有能力做主席。商會明天開會選新主席，周太同辛定華分別係商會常務副主席同副主席，前者只得一位，副主席就有四位。聞說周太一直係頂頭大熱，辛定華最近先至跑出。<br>之前都傳過金利豐（1031）行政總裁「殼后」朱太都係大熱，事關佢係商會副主席，不過朱太一聽到就即刻耍手拎頭，皆因佢除咗忙自己生意之外，今年做埋證券商協會主席，加上佢係保良局董事局副主席，大把嘢做，如果做埋上市公司商會主席，真係三頭六臂都唔夠做呀！<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>