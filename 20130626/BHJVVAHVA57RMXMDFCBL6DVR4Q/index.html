<html><header><meta charset="utf-8"><title>隔牆有耳：鐵頭仁逢京必「返」 - 李八方</title></header><body><h1>隔牆有耳：<br>鐵頭仁逢京必「返」 - 李八方</h1><p>左佬扣帽子鬧泛民主派「逢中必反」，大家肯定耳熟能詳，但若然話泛民「逢京必『返』」，係咪有啲耳目一新？近期幫斯諾登做律師代表嘅民主黨何俊仁，就係「逢京必『返』」代表人物，原來佢除咗被禁足北京、南京甚至葡京等地，近年更因為保釣，連日本東京都去唔到，逢京必折返。成功幫斯諾登脫險嘅佢話，未知美國會唔會對佢入境「巧京京」，但八方相信，至少俄羅斯嘅普京，會歡迎佢啩。<br>全城早前搜刮斯諾登之際，鐵頭仁原來悄悄做咗佢嘅代表律師，唔少白鴿黨員都話震驚，指鐵頭仁唔聲唔聲，嚇人一驚。<br>查實鐵頭仁有口難言，一啲都唔輕鬆，好似上星期立法會大會分別有關斯諾登嘅口頭質詢同休會辯論，佢就算知情，都忍住唔出聲，其間仲刻意離開會議廳，唔聽啲官亂噏。<br>而佢去同斯諾登密會時，更加好似電影情節，唔坐自己車，要喺中途轉車，慎防被跟蹤咁話。</p><p>幫斯諾登唔驚有手尾</p><p>究竟義助美國認定嘅「叛諜」會唔會有手尾跟？鐵頭仁當然唔知，亦話唔擔心，最壞情況咪俾美國禁止入境，坦白講，佢又唔係未試過！<br>佢同八方細數：89年六四後，已經唔畀北上去北京同南京；之後搞保釣，搞搞吓試過申請唔到簽證去日本東京。至於近年呢，連一海之隔嘅澳門都唔放行，葡京都無緣進入，去到碼頭都被遣返。總之「京」字系嘅旅遊景點，對佢嚟講真係可以「慳番」。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>