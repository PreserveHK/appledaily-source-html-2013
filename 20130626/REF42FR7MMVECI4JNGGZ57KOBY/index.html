<html><header><meta charset="utf-8"><title>隔牆有耳：清臨時郵票估值800萬 - 李八方</title></header><body><h1>隔牆有耳：<br>清臨時郵票估值800萬 - 李八方</h1><p>郵票炒家，又係時候出動。專營中國、香港同亞洲郵票拍賣嘅InterAsia Auctions，本周六至下周一，喺怡東酒店舉行拍賣會，拍賣2,800項中國同亞洲郵品，估計成交額逾5,000萬元，當中包括中國郵政史上最珍貴同罕有嘅常用郵票。</p><p>存世僅32枚</p><p>1897年大清郵政紅印花加蓋改值小字當壹圓，拍賣價預計達650至800萬元。<br>據講呢枚郵票存世僅32枚，當年係因應啱啱實施嘅貨幣新面值而發行，但又咁啱因為日本印刷廠有延誤，未能及時運抵，大清政府咪喺一批未發行嘅紅印花郵票上加蓋唔同面額作為臨時郵票囉；由於被視為中國真正首批官方發行嘅郵票，難怪成為最受歡迎嘅中國古董郵珍之一。<br>另一估計有得炒嘅，係1980年庚申猴年郵票全張，估價達120萬元。</p></body></html>