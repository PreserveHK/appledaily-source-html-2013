<html><header><meta charset="utf-8"><title>「我冇揸槍指你入嚟！」<br>九記牛腩寸爆中環</title></header><body><h1>「我冇揸槍指你入嚟！」<br>九記牛腩寸爆中環</h1><p>【本報訊】飲食網站Openrice公佈本年度開飯熱店大賞，中環歌賦街九記牛腩連中三元，囊括最優秀中西區店、最優秀粥粉麵店、以及累積300個好評大賞，人氣爆燈！老闆潘權輝卻懶洋洋地說：「呢啲嘢（Openrice）我唔睇㗎喎！」牛腩雖然出名，未及老闆、夥記的寸爆態度聞名全港。<br>同街的牛記茶室被迫走，其他店舖亦面臨大幅加租，自置物業的九記當然寸得起。外界盛傳潘老闆投資有道，腰纏萬貫，他也承認今時今日賣牛腩只為表演，但懶理觀眾欣賞與否，「唔啱食你咪下次唔好嚟囉！」51歲的老馬火氣十足。　記者：中環特工隊</p><p>九記牛腩麵每碗38元，淨牛腩更盛惠110大元，貴得令人咋舌，顧客卻甘願排長龍等食，更吸引不少明星、名人光顧。店外經常泊滿靚車，店內掛滿老闆與名人合照，相中人包括前特首曾蔭權、藝人周潤發、陳奕迅等；用錢也未必買得到的群星拱照，他卻偏偏掛在二樓不當眼處。<br>「係佢哋要求同我影相，叫到咪影囉，有乜咁特別？曾蔭權之嘛……發哥唔同，係我要求嘅！」哪個名人嘴巴最刁？「阿倫（譚詠麟）囉，對食有要求，佢唔鍾意食太瘦嘅。」潘老闆說。</p><p>火爆老闆以前連客都打</p><p>網友對九記毀譽參半，讚美其食物質素之餘，也狂插其服務態度，就像一個成績優異但操行惡劣的學生，潘權輝自辯：「網上乜人都有，你知唔知呀？有啲客好煩㗎！」自遊行攻陷香港，作為知名食店，九記也無可避免要與強國人角力，「𠵱家啲大陸人好無知，問我雪碧係乜嘢嚟，汽水囉！乜嘢係朱古力喎，飲嗰啲呀，你叫我點答你？」<br>記者不吃牛，坐在這位牛腩專家面前，早有心理準備會被教訓一頓，「牛爽腩咪係牛坑腩一部份囉，就係咁簡單，有幾複雜？即係有乜分別？我唔識有乜分別喎！」建議各位幫襯前先做足功課。<br>某知名女食家上電視不點名批評九記，潘老闆也不點名開火還擊：「𠵱家香港咁多所謂食家，淨係識嗶哩巴啦，邊個唔講喇，出唔出名？我覺得佢冇乜料到囉，咁你都估唔到？嗶哩巴啦嗰個呀！」<br>也有食客投訴牛腩太韌，不好吃，潘老闆也有話說：「你唔啱食，你咪下次唔好嚟囉，我唔係揸住支槍指你入嚟，我鍾意食魚翅，你鍾意食燕窩，我吹得你脹咩？」<br>聲大大、寸寸貢，也許是食客對潘權輝的印象，「𠵱家收咗火㗎喇，畀着舊時，打咗先算啦，我啲客唔打得呀？你唔幫襯我會死呀？」毆打客人？「𠵱家唔會喇，唔啱食呀？唔做你生意。以前呢，媽完佢先趕佢走囉，梗係收錢啦，唔收錢你老豆開呀？」</p><p>惡死源自成長環境。60、70年代的香港，警察貪污成風，毒品問題無王管，「細個打下交、開下片，以前呢條街好多道友喺度賣白粉，我同佢哋由細玩到大嘅！」當時他更闖出名堂，「嗰陣有朵㗎，畀面就叫聲九哥囉！」慣在街頭打滾，走上歧途比做正行容易，他也不諱言試過心生歹念，幸而懸崖勒馬，「因為阿媽，我唔想佢擔心」。<br>60多年前由潘父創立九記，以自己的乳名「阿九」命名，從鐵皮檔做起，毗鄰勝香園。孻子潘權輝在30多年前接手，只因兄姊都拒絕承繼父業，「凡係做飲食都係厭惡性，又困身又污漕，點解接手？窮囉！」1997年潘父身故，當時的鐵皮檔牌照不能世襲，潘權輝遂把九記搬到對面的自置物業，即現時舖位。貴為老闆，火氣不減，訪問期間隨手在收銀櫃台下抽出一根鐵通，記者登時儍了眼，「你估我呃你㗎？準備隨時開片㗎！」</p><p>「全世界清湯腩都學我」</p><p>日積月累的辛勞，害得雙手指節變形，左手更有骨刺，「頂咗兩年，痛到想跳樓，驚做咗手術以後做唔到嘢！」終於還是捱了三刀去除骨刺，休息20天便回舖重掌大局，「你話我蠢又得，話我堅持又得」。胼手胝足，只為保持食物質素；說到底，亡父留下的金漆招牌，哪會不在乎？「用咗咁多心機努力，姑勿論啲人講嘅啱唔啱，自己都會唔開心，上一代已經做落個名，唔想衰」。<br>外界傳聞，潘老闆早已腰纏萬貫，他對此守口如瓶，惟觀乎他早於20年前以百多萬元購入現時舖位，就知他投資有道。同在歌賦街的牛記，因業主一句「冇特色」而被踢走，留下的商戶則被大幅加租至逾10萬元，反觀九記早就可以舒舒服服等收租，「我𠵱家志在表演㗎咋，牙擦啲講，全世界清湯腩都係學我！」<br>記者請教其祖傳牛腩秘方，碰了一鼻子灰，「人哋買我秘方要一億，我無啦啦塞幾千萬落你袋？邊有咁筍呀？」我苦苦哀求老闆傳授一點投資心得，「中人壽我賺好多㗎，幾多？賺餐茶啦！」這餐茶要幾十萬？還是幾百萬？「嘿，金融風暴蝕到儍呀！負資產？梗係有啦！做生意唔會好富貴，但贏面大！」今時今日，買磚頭贏面應該更大吧？「我做乜話你聽？你又唔係我阿二，係就送層樓畀你啫！」<br><br>中環爆料熱線<br>WhatsApp：9499 3777</p></body></html>