<html><header><meta charset="utf-8"><title>一年前預見 - 左丁山</title></header><body><h1>一年前預見 - 左丁山</h1><p>張震遠嘅香港商品交易所唔掂，向證監會交回牌照，再引來警方調查，弄出政治風波，梁振英當然大受打擊。商品交易所生意少，蝕到喊，非自今日始，左丁山查番本欄剪報，查到2012年1月31日，本欄講商品交易，曾引述金融Ｌ，有以下一段：<br>「金融Ｌ話：『好難講，香港炒期貨，幾十年來炒唔旺，無內地企業參與做對沖嘅話，始終係成交太淡靜，吸引唔到本地炒家入市。內地企業做對沖好，炒單邊好，到目前為止，都係在LME（倫敦金屬交易所）或CME（芝加哥商品交易所）玩，睇唔到香港點樣可以爭取到大生意。𠵱家張震遠檔商品交易所嘅交投靜得可怕，經紀生意甚少，但開大咗個頭，張主席都唔知點收科。佢當初話搞燃油期貨，在內地交收，但內地唔批准，現在只有黃金交易，但成交額完全唔係金銀業貿易場嗰皮！咁搞法，我地行內人都估緊HKMEX究竟蝕皮費可以蝕得幾耐？』」<br>嗱，蝕得幾耐呀，咪蝕到今年五月十六日囉，之後就趁長周末宣佈交回牌照，與客戶平倉，而平倉合約少得可憐，得181張，可見其生意之慘淡。金融Ｌ年半前已預測中晒。<br>現在市場質疑（以資深華資經紀，詹培忠老友張華峰議員代表），其他經紀遇到資金不足，資本不足嘅情況，好快就會被證監會釘牌，點解張震遠嘅商交所可以拖咁耐，仲由得佢自動交回牌照㖭？另一派意見就話經紀過往爆煲，多數因為生意太好，如資本不足，容易傷及無辜客戶，故此證監會要吼到實，但張震遠嘅商交所剛好相反，係生意太淡，客戶寥寥可數，說不上要「保護投資者」，故此證監會較為容忍。但無論如何，資本不足即受證監會警告，乃是大原則噃，證監會可唔可以有兩種解釋呀。證監會砌雍澄軒表現勇猛，對商交所則好似高歌一曲「心太軟」，事實上係惹人思疑嘅，更令人不解嘅就係行政會議居然在星期二不開會，理由是沒有議程，簡直係天大笑話，無議程啲局長全去咗放假呀？香港社會經濟太平穩定到政府無事可做呀？與張震遠無關係呀？搵你信！梁特首以勤力著名，行政會議突然放假一天，確匪夷所思。</p></body></html>