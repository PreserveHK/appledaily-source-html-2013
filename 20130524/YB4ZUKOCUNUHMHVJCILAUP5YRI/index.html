<html><header><meta charset="utf-8"><title>馮仁昭四圍超：獎門人大團圓<br>高海寧呂慧儀濕身戰 - 馮仁昭</title></header><body><h1>馮仁昭四圍超：獎門人大團圓<br>高海寧呂慧儀濕身戰 - 馮仁昭</h1><p>無綫新一輯嘅經典遊戲節目《超級無敵獎門人  終極篇》將會喺呢個星期日回歸，獎門人曾志偉前排聯同獎老錢嘉樂、金剛、洪天明、阮兆祥，搵咗高海寧、呂慧儀、梁靖琪同謝天華呢班玩得之人，拉大隊去咗日本福岡拍外景，為今個節目打頭陣。雖然以前啲獎門人次次有驚喜，每次都令觀眾大飽眼福，但係今次福岡之旅認真潔淨，甚少香艷驚嚇場面， 絕對啱晒合家歡觀看。<br></p><p>金剛除剩底褲
</p><p>喺秋月城跡溫泉區試玩「超級無敵潑水節」，獎門人首先向高海寧、呂慧儀和梁靖琪等女隊員問啲同男性有關嘅問題，答錯就會俾獎門人及獎老「潑水」，高Ling同長腳蟹個個都玩到濕晒身，不過玩之前個個着晒藍色圓領tee，最多只可以睇到浮凸嘅身材，濕身噴血統統欠奉。俾人話全天候做觀音兵，黐實Mandy Lieu嘅金剛，當然成為獎門人和獎老嘅惡搞對象，搞到金剛除剩條底褲，露兩點見人！<br></p><p>過往曾經喺獎門人出現過嘅遊戲，好似「超級無敵拍拍拍」、「超級無敵到到到」同埋「辣辣壽司」都重現螢幕， 正如志偉話齋，今次志在大團圓，遊戲會減低難度到最容易玩，唔需要太大體力，希望可以搵多啲以前玩過嘅老友，夠膽齊齊上嚟再玩過。<br>撰文：馮仁昭</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>