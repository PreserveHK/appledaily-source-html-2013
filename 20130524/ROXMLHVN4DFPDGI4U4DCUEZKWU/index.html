<html><header><meta charset="utf-8"><title>盛品儒陪王征買女裝袋</title></header><body><h1>盛品儒陪王征買女裝袋</h1><p>【中環ifc】亞視主要投資人王征，自從喺政府總部拉隊跳馬舞「技驚四座」，令到更多香港人認識佢。近日王征又俾通訊事務管理局裁定佢違規操控亞視，要罰亞視100萬元，加埋之前亞視創出零收視嘅電視奇蹟，王征都可算係內憂外患。但係佢似乎依然大把在手，前日下晝4點，仲好好心情帶埋佢堂細佬、亞視執行董事盛品儒去中環ifc行街濕平。</p><p>怕醜避鏡頭</p><p>王征同盛品儒兩個男人好似係有晒目標而嚟，一上到樓就入咗Kwanpen皮具店，裏面主要賣女裝皮具，而且顏色鮮艷，似乎唔係好啱兩位男行政人員。果然佢哋主要睇一啲女性嘅手提包，買嘢嘅係王征，身旁嘅盛品儒不時畀意見，佢哋嘅出現，吸引咗記者喺門口影相，搞到王征好怕醜，要背住門口避鏡頭。前後唔夠15分鐘，王征已經買咗三小盒戰利品，相信係小銀包之類嘅用品，然後就畀錢走人，兩個男人急急腳上番泊喺樓下嘅平治走人。<br>Kwanpen係新加坡品牌，用創辦人嘅名命名，已經有70年歷史，以製作鱷魚皮革用品出名，價格由幾千蚊嘅男裝皮帶，到幾萬蚊嘅女性手袋都有。<br>採訪、攝影：徐錦池</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>