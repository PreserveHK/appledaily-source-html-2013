<html><header><meta charset="utf-8"><title>逼政府發牌　儲唔夠Like照播片<br>王維基急推《警界線》博觀眾撐</title></header><body><h1>逼政府發牌　儲唔夠Like照播片<br>王維基急推《警界線》博觀眾撐</h1><p>「魔童」王維基於09年底，已向香港政府申請免費電視節目服務牌照，惜至今仍未獲發牌。港視近日急急發功，在YouTube播出劇集片花，企圖集民意向政府施壓，同時預告在港視的facebook專頁若儲夠六萬個「Like」，便播出廖啟智和林嘉華主演《警界線》片花，但至前晚只有五萬多個Likes，港視已急將11分鐘的片花放上網博觀眾撐，至昨晚為止，《警》片已有逾四萬四千個點擊。</p><p>王維基的香港電視早已開始拍劇儲存貨，原定預期今年3月取得牌照，但結果至今仍未獲批。近日無綫收視插水需緊急救亡，王維基趁機頻頻度橋發功，日前先後在網頁公佈收集了五千個Likes同六千個Shares，已先後播出《開腦儆探》和《童話戀曲201314》片段，還預告在facebook專頁有六萬個Likes便播出《警界線》，《開》劇和《童》劇試水溫後，香港電視未儲夠六萬個Likes，前晚已急急再推出《警》劇，更越播越長。</p><p>獲逾四萬觀眾點擊</p><p>前晚網上播出由廖啟智孭飛的警匪劇《警界線》，片花長達11分鐘，網民對此劇有讚有彈，智叔角色搶鏡，相對佔戲重的周俊偉卻演技生硬，由於拍攝手法不錯，故被喻為是港台劇與電影混合版。片花中包括兩場槍戰鏡頭，演技精湛的智叔果然沒令觀眾失望。狙擊手林嘉華天台開槍型爆，偏偏扮演警察的周俊偉多場查案戲份，既沒見他有幹探的果斷英勇，講對白又咬字不清。<br>直至昨晚，《警》片已有逾四萬四千位網友點擊收看，網友看後更在討論區熱烈談論，當中有讚有彈，內容不錯，拍攝手法帶着電影感，但某些鏡頭燈光過暗。智叔是全劇亮點之一，他昨日在電話訪問中說：「我覺得呢個劇組合幾好，有追看條件。」對於周俊偉演技未夠火喉，智叔代為解圍：「每個人都有進步空間，片段11分鐘，以佢為主，我佔篇幅越多，挑剔都多啲。」智叔也希望香港電視可早日獲發牌，他說：「唔係關注快慢問題，最重要係政府立場，如果真係會發牌唔介意等，我相信自己夠長命。」以觀眾立場，智叔支持香港有第三間免費電視台。</p><p>兩男爭鮑姐重口味</p><p>香港電視的另一部由夏雨和鮑起靜主演的新劇《歲月樓情》拍完首集，昨日又邀傳媒到葵涌率先睇半小時劇情，香港電視企業傳訊助理總監鄭靜雯表示《歲》劇共有14集，會在今晚9時30分在facebook播映五分多鐘片花，她說：「之前《警》、《開》同埋《童》劇反應熱烈，我哋八套完成作品，都會陸續放片花上facebook！」《歲》劇昨日播出的片段講述鮑姐遭前夫毒打，夏雨出現護花，兩男爭執爆粗，劇情甚重口味兼暴力，片花在網上會足本播。問到遲遲未獲發牌，足本劇集會否網上播？鄭靜雯說：「應該唔會，劇集係會等到正式出牌先會播。」香港電視不停在網上播出片花是否促使政府發牌，她則未有否認。　<br>採訪、攝影：楊潔雯、丁寧</p><p>網中吟：「拍攝手法贏一條街」</p><p>寂寞。咖啡因：唔睇劇本，睇拍攝手法，都已經贏一條街，有景深！<br>Hugo Wong：我認我俾CCTVB洗咗腦，一路睇一路諗起《原來愛上賊》。<br>二十二：取鏡成套電影咁，我係TVB老細都嚇到腳仔軟。<br>魚翅航空無女：打燈真係要再執執，唔係就浪費咗堆機同鏡。<br>DuffyKuma：拍攝手法、剪接、劇情都OK喎，仲要有智叔。我忍夠無綫好耐啦，快啲發牌！<br>資料來源：高登討論區、YouTube</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p></body></html>