<html><header><meta charset="utf-8"><title>樓市熾熱 - 左丁山</title></header><body><h1>樓市熾熱 - 左丁山</h1><p>成班老友嘅定期晚飯集會今個月在灣仔一間酒家舉行，財務L發覺家中有陳年威士忌麥卡倫（21年）還藏在木盒內，都唔記得係邊一年邊位老友送俾佢嘅！於是拎埋嚟飲，左丁山並非飲客，淺嘗十分之一杯，加冰，又體驗唔出靚在邊度，於是收聲不敢品評。講酒質就唔識嘞，講錢就明明地，據說祖國同胞除咗飲烈酒之外，亦睇中咗蘇格蘭傳統靚酒威士忌，愛飲十二年、二十一年，甚至不知年嘅威士忌，於是啲陳年舊威士忌存貨一路下跌，價錢一路上升。上個月餐飲M叫左丁山買番一兩箱十二年至二十一年威士忌，收埋等升值，呢個世界有咗富起來嘅中國人，就甚麼都有得炒。此外，世界各地亦重新「發現」威士忌，美國、台灣、委內瑞拉、波羅的海諸國係蘇格蘭威士忌大市場，去年蘇格蘭出口威士忌高達43億英鎊，刺激到蘇格蘭釀酒業十分興旺。<br>不過香港人始終最鍾意炒樓，傾起呢個問題就人人有意見。財務L退休已有三四年，因早年投資樓房得宜，老早買完又買，賺完又賺，對樓市市況特別精通，佢話雙辣招推出之後，市道寂靜一排，現在又熱火朝天，佢不想持貨過多，於是揀三四件貨沽出，點知一出聲就招來四十幾人睇樓，連佢自己都嚇親，其中一個單位俾一個外國人高於市價一成買走咗，而呢位外國人仲要繳付15%BSD（買家印花稅），財務L不禁要問一問個買家：「點解你咁勇呀？唔驚跌市呀？」外國買家講：「我來港五年，租樓住，每兩年加租一次，一加起碼20%，加到我把鬼火，下定決心要買番一層樓自住，唔想成日搬屋！」<br>樓市又試癲癲地，上周中原城市指數升到118.38點，創歷史新高，政府仲有乜嘢招數可出？大家討論熱烈，會計A指可引入英國式資本增值稅，賣樓賺錢要交稅，但如賣樓後短時間內（例如三個月）又買樓視作換樓，可免增值稅，對真正換樓人士公平，但就針對炒家或套現客。財務L話可恢復2003年之前嘅租金管制與按揭，左丁山就大力反對，凡有租金管制，只會保護現有住客，對新租客（年輕人為主）非常不利，長期嚟講，租金打擊rental yield（租金回報）必然抑壓樓宇供應量，害咗未來一代，辯論一開，大家七言八語，幾乎收唔到聲，可以刺激大家思維。</p></body></html>