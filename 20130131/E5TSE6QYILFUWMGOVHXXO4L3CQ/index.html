<html><header><meta charset="utf-8"><title>好不主席：屈死阿叔 - 盧先亞</title></header><body><h1>好不主席：屈死阿叔 - 盧先亞</h1><p>如果要數成功的智能手機應用程式，「WhatsApp（屈死阿）」怕且冇乜走雞，全球4億用戶，香港都有300萬，除非係誓死不與香港接軌的老表，否則幾乎所有智能手機都會安裝此程式。全球經此軟件處理的訊息數據每日多達100億條，即係平均每人每日發出25條訊息，以港人（包括我這位大叔）事無大小都「屈死阿」一番，就更加唔止呢個數。就當拉勻計，一年打落就起碼發咗成萬條訊息。喺SMS年代（都不過係幾年前），發一條短訊承惠5毫子，一年埋單真係可以買到部智能手機，而家陣以年費99美仙計，就要用足600年囉！</p><p>恐回鄉證被收　寧願進貢</p><p>不過亦就係因為呢幾蚊惹得群情洶湧，又鬧無良、又話杯葛，不知該開發商有否在港設公司，若出現「包圍佔領」的場面，亦非甚麼匪夷所思的事。奇怪的是，以前付費發訊，手機用戶還不是乖乖就範，沒哼一聲。說到底，怎也享受了好一段日子的無料服務，討了人家便宜，況且早在你當日下載時就已知「着數」期有限，往後或要逐年畀番錢，明買明賣，公道得很。起碼比嗰啲言之鑿鑿嘅「雙普選」承諾，到頭來卻拖得就拖，水得就水要來得均真。<br>但係我哋就係為咗嗰一個幾毫，先會突然上身，義憤填膺，誓不罷休。那些無論施政如何荒謬絕倫、霸權如何予取予攜、港共如何恣意妄為，眼尾從不屑一顧，只會埋首手機的「低頭族」，今日終於抬起頭來，眼神帶火的作出警示：「收我錢！我實同你死過！」的確，收咗啲乜嘢「人權」、「民主」、「法治」都冇咁不共戴天，但係無啦啦冇咗「着數」，真係起義有理。<br></p><p>思考「免費」背後代價
</p><p>而乘着這千載良機，借勢發難的當然還有其競爭對手，昨天一早就收到訊息：「What……？要收錢？WeChat完全免費。」作為宣傳手法，時間掌握值得一讚，不過也正好讓我們思考「免費」背後的代價。「言論自由，思想馳騁」並非必然，只是港人身在福中，不知「維穩」和「專政」為何物。<br>先是WeChat，再來WeCheck，最後都陷於WeTrap之中，往後，我們的一言一語都有無「微」不至的關注，你又「信」否？至於我的信任一票，就是剛在收費軟件更新的狀態：「我思想偏頗，言詞惹火。免得有朝被沒收回鄉證，我寧進貢於此。」然後心安理得做個「屈死阿叔」。<br><br>盧先亞</p></body></html>