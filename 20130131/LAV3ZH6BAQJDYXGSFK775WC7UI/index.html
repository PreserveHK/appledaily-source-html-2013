<html><header><meta charset="utf-8"><title>o靚模姦劫事件震娛圈</title></header><body><h1>o靚模姦劫事件震娛圈</h1><p>每年盛夏必有大量樣靚身材正的𡃁模殺入娛圈，她們為求存均各有出路，昨日驚爆一名25歲𡃁模上周六到酒店約會一台灣男子，卻變成姦劫事件。本報記者昨日訪問圈中一眾𡃁模，她們均否認是受害人，對事件感到很震驚，同情受害人之餘，也叮囑所有女孩要小心保護自己。</p><p>一名曾推出寫真集的25歲𡃁模，上周六在將軍澳一間酒店疑遭姦劫，事件轟動娛圈，圈中𡃁模紛紛否認是當事人，何佩瑜（Jeana）和陳靜（DaDa）斥該𡃁模令同行蒙羞，鍾蕙芝（Lavina）也指受害人行為愚蠢。<br>警方消息稱，25歲的𡃁模報稱透過中介人認識一名34歲台灣男子，兩人上周六相約在酒店會面，男方答應給15萬酬金邀她飲酒聊天，女事主稱不包性服務。當日女事主到場，飲了不明飲品便失去知覺，醒後赤裸兼下體疼痛，經酒店報警，她發現遺失了一部6,000元手機和300元現金，她更表示被強姦。</p><p>DaDa：女仔要自愛</p><p>警方追查下發現為台灣男子租房的女子也是同齡25歲𡃁模，她自稱跟該男是情侶關係，酒店房於案發前一、兩日才租下，本打算退租，但男方要求代為續租多一天。警方已列作懷疑強姦案，並交觀塘警區重案組跟進，暫未有人被拘捕。<br>𡃁模發生姦劫事件曝光，DaDa感到十分震驚，她昨日在電話中說：「不道德交易亦證明佢係不道德嘅人，誠信、人格都唔可信，做女仔要潔身自愛。」相信受害人被迷姦嗎？她說：「冇話信唔信，又唔係我，但覺佢好蠢，咁唔錫身，畀歹徒咁樣落藥係一件悲劇。」<br>Jeana昨日也說：「佢唔係咁天真，以為飲嘢就袋15萬。食得鹹魚抵得渴，佢都成25歲，我就會練好酒量先出去。」<br>Lavina昨日在電話中說：「誤會係我就好無辜，我唔會有乜嘢感覺，我屋企人都唔睇娛樂版。」Lavina指𡃁模賣肉風氣不可長，她說：「樹大有枯枝，乜嘢人都有，娛樂圈更加複雜，唔可以一概而論。」</p><p>Phoebe：唔單獨應約</p><p>Lavina相對非常同情受害人，她說：「佢好可憐，有少少蠢，女仔要學識保護自己，邊有咁大隻蛤乸隨街跳。」Lavina表示近年收入來源是到內地打碟，她說：「每個月有三、四場，每次五位數字，我係慳妹，目標係賺錢買樓同屋企人住。」𡃁模趙哲妤則說：「我都25歲，朋友擔心我俾人呃都傳咗報道畀我睇，但當事人絕對唔係我，我係有身材又有腦，我識分邊啲富二代係真係假。」<br>E奶𡃁模許穎（Phoebe）自爆有人曾透過經理人邀她飯局，她昨日說：「收錢食飯好古怪，我自己唔接受。」Phoebe指涉及金錢報酬工作必經公司安排，她說：「我絕對唔會單獨應約，女仔一定要有危險意識，咁樣係冒險，我一定搵人陪自己。」富貴𡃁模鍾采羲（Iris）昨日否認：「我有冇咁等錢使先？」她自言受過高等教育，不會作不道德交易，她笑說：「我驚撞到老竇同屋企人，我唔能夠話個受害人戇居，但呼籲啲女仔唔好咁儍。」<br>趙碩之昨日直言狂接查問電話，她說：「雖然外間以為大名雪我冇job，但我唔窮，應約飲嘢真係要小心啲，唔知係個受害人太貪小便宜，定係佢真係試過，放低戒心。」<br>向西女郭穎兒（Celia）昨日也回應說：「聽過其他模特兒有呢啲，但自己未試過咁好彩有人出咁多錢傾偈。人一定有貪心，唔知對方係咪好有需要，但呢個世界冇免費午餐，今次係同行一個借鏡。」Naomi昨日說：「受害人25歲都冇分析能力，唔通真係以為咁筍，15萬飲杯嘢，做人真係便宜莫貪。」</p><p>廖碧兒：唔恨呢啲錢</p><p>此外，不是𡃁模的廖碧兒昨日被記者提問𡃁模被姦劫，15萬酬金見財化水之餘，還被偷去財物，醒目廖碧兒說：「我唔恨呢啲錢，佢應該收咗先嘛，𠵱家電話都冇咗，好唔抵。」她表示為策安全只會跟熟朋友飲酒。 <br>採訪、攝影：李珮洳、丁寧</p></body></html>