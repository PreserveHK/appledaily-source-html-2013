<html><header><meta charset="utf-8"><title>創業作業：萬骨枯 - 宋漢生</title></header><body><h1>創業作業：萬骨枯 - 宋漢生</h1><p>搞startup的人，產品未推出之前，通常不願意同其他人講自己做的題目。一個原因，是怕人偷橋。我懷疑有另一個更強的原因，是怕人批評題目不行，潑冷水。不是怕潑冷水，創業的人一般自信爆棚，怕的是對話不知道怎麼接下去。</p><p>是別人的看法太悲觀嗎？不。客觀數字，startup每十個死九個，如果每一次有人跟你分享startup大計，你有理冇理次次都判死刑，潑冷水，絕大部份時間，會被你撞中。所以我好怕別人問我覺得條橋好不好，因為最容易中的答案，好難講出口。<br>如果問的不是別人，是自己，又怎樣？每次都搬個統計數字出來，邊到有人搞startup？<br></p><p>後生仔搞startup有優勢</p><p>幾個解決方法。一，年少無知。無知不一定年少，年少一般無知。我第一次搞startup，完全不知道自己是搞startup，也就從沒想過去查一查搞startup的成功率。一旦知道，就冇得unlearn，冇回頭。初生之犢不知輸，是很大優勢，所以你見最爆的startup，都是好後生的後生仔搞。<br>第二個方法，是當興趣，告訴自己輸了也無所謂，我第一次下海，是公餘時間做，計過皮費不高，就試一試，做了年半，才轉全職。回頭看，當然是越早全職做越好，但如果當初要全職做，我估我根本不會做。整個網站讓人分享看過甚麼書，但冇得睇，又冇得買，除了自己，地球上有冇另外一個人想用？我都不敢肯定。<br></p><p>落場的人樂觀　造福人群
</p><p>第三個方法，是我現在用的方法，就是說服自己，凡事都有例外，自己就是例外。要作，永遠可以有好多的理由，例如自己經驗比一般人多，技術掌握比一般人高，營銷的心法比一般人強，等等等等，總之加加埋埋，一般人機會是十分之一，自己差極，都應該會有十分之三。<br>十分之三，自己都暗地面紅，其實太鬆手太樂觀，若然估低過十分之三，自問心理質素接受不到。但即使估高，十次都輸七次，機會都是挺低，你話每個禮拜，花十分鐘填張六合彩，發吓橫財夢，很多人樂意做，但有幾多人，願意每日花十個鐘，去做輸多贏少的事？喬教主說，搞startup的人都是瘋子，不是毫無根據。<br>對做的人來說，過份樂觀，未必是好事，大部份時間是害處多。<br></p><p>搞「創業者日」　致敬一番
</p><p>但對社會整體來說，應該有着數，如果個個計住計住，過去幾十年邊度會出現過上萬家startup，冇這麼多人試，多人輸，又怎會有蘋果電腦、Gmail、Instagram、facebook，造福人群。最好有人衝去做，但不是自己。<br>贏的少數，自然會有光環上封面甚至有齣戲拍自己，輸的多數，冇人理，大概也不想有人理。<br>《Black Swan》作者Nassim Taleb，在新作《Antifragile》中半認真提議整個「創業者日」，讓社會各界向所有嘗試創業的人致謝，我舉腳贊成。<br><br>宋漢生</p></body></html>