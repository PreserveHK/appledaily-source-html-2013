<html><header><meta charset="utf-8"><title>外賣仔陳山聰短褲現龍躉</title></header><body><h1>外賣仔陳山聰短褲現龍躉</h1><p>【中環】沉醉同賭王何鴻燊千金何超雲拍拖嘅陳山聰，陪女友過住養尊處優嘅生活，由昔日身形fit爆嘅潮人，變成周身福氣嘅住家男人。<br>大前日下晝4點，冇女友喺身邊嘅山聰現身中環，雖然身形有變，但仍然戴晒黑超、着晒潮服嘅山聰去咗Starbucks買咖啡，等咖啡期間不停㩒電話，後來發現記者影相，就友善地打個招呼，攞咗咖啡後，山聰急步行去櫃員機㩒錢，之後喺安蘭街人群中消失。</p><p>驚見巨腩雙下巴
</p><p>點知到咗夜晚7點幾，山聰坐住何家靚車去中環歌賦街九記牛腩買外賣，見到換咗條短褲嘅佢一個箭步入咗九記，買完就喺門外等，可能真係經常食好嘢，換咗便服嘅山聰，一時鬆懈，任由佢個龍躉、巨腩同雙下巴現晒形。等外賣嗰陣佢又係唔停咁玩電話，司機見有記者影相同佢單聲，佢即刻閃入舖頭，跟住買完麵就上車返歸嘆。<br>採訪、攝影：吳耀輝</p></body></html>