<html><header><meta charset="utf-8"><title>人物專訪：五年前王維基　已想搞免費電視</title></header><body><h1>人物專訪：五年前王維基　已想搞免費電視</h1><p>【兄弟篇】<br>談到楊主光及香港寬頻，一定會聯想到香港寬頻創辦人王維基（Ricky）。楊主光之所以做到香港寬頻的老闆之一，全賴王維基當年用了兩餐飯時間游說他過檔，楊主光更驚爆對王維基「賣仔」決定不意外。<br>楊主光與王維基當年是民生書院的「同學仔」，前者文、後者理，本應是各行各路，但因為電訊業令他們再次相遇。「讀書後都冇聯絡，係Ricky喺加拿大返嚟搞城電變咗同行，先一年見一、兩次。」後來楊主光開始覺得悶想轉行，適逢王維基物色人選替他主理香港寬頻日常的運作，得以抽身發展新事業，結果兩人只吃過兩餐飯便一拍即合，「佢更講過長遠計，我係佢接班人。」結果楊主光用了三年時間，由香港寬頻的營運總監升為行政總裁。<br>自從楊主光於2005年加盟，王維基投放於香港寬頻的時間的確明顯減少，「佢話到明會放手……咁佢先有時間搞新嘢。」楊主光口中的「新嘢」相信就是指電視業務，他表示，王維基五年前已有構想搞免費電視，到2009年正式向政府申請免費電視牌照，直至2012年更將一手「湊大」的香港寬頻售予CVC。當日王維基「賣仔」為市場帶來極大震撼，但對於相識數十載的「老同學」來說，楊主光並不意外：「我冇排除過佢『賣仔』可能。」</p></body></html>