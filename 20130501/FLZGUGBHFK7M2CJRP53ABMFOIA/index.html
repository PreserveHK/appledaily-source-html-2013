<html><header><meta charset="utf-8"><title>食字部：出海攞膽　搶鮮饌</title></header><body><h1>食字部：出海攞膽　搶鮮饌</h1><p>要食新鮮海膽，第一時間會諗起日本嘅馬糞海膽，但始終係飛機貨，點及得上即捕即食嘅本地海膽咁鮮甜、咁Fresh！每逢春季都係本地野生海膽最肥美嘅時候，但因貨源有限，要食亦非易事。今次跟漁民出海，喺船上即開即食野生海膽，睇吓有幾正！<br>記者：何嘉茵　攝影：林栢鈞<br>模特兒：Kimberly@ Pure Models</p><p>成萬隻海膽堆成山</p><p>到日本旅行，遊客喜歡到當地魚市場，品嚐鮮甜味美的海鮮。在香港要食到即捕即開的野生海膽，並非無計！每年三至五月，均是本地海膽的當造期，在西貢碼頭不時有海膽團出發，坐船往西貢龍蝦灣、牛尾海一帶海域，即席品嚐漁民捕獲的海膽。趁着風和日麗的星期天，一於跟團出海。臨出發前，海膽團領隊Patrick不忘叮囑我們別行近海膽堆，「試過有團友企喺成堆海膽前影相，點知遇上大浪，唔小心成個人跌咗喺嗰堆海膽山度，背脊全部都係海膽刺，最終要逐條拔番出嚟，好彩啲刺帶軟又無毒性咋。」<br>在Patrick帶領下，我們坐小艇到達漁民周Sir的漁船，甫上甲板，便聽到噹、噹的金屬互碰聲，數位工人正拿着兩條鐵通物體不停開海膽，「我哋每日要潛兩次水採海膽，大約潛入一兩米水深就得，𠵱家只係第一輪，等多半個鐘，採埋第二輪嘅話，個海膽山會更壯觀。」周Sir說。仔細看着這堆數以千隻的海膽，每隻均如手掌般大。「西貢水質好，海膽特別肥，一日大約採到兩萬隻，每隻約一歲大。香港嘅海膽味道鮮甜，唔似得內地嘅海膽咁淡色。」周Sir三兩下手勢便將海膽破開，見到海膽的黑刺仍在動，我帶着好奇且期待的心情試一口，海水味不濃，但鮮甜卻徘徊良久，很有驚喜。<br>海膽洗淨後會放入膠碗，一碗約有五板份量，周Sir會將部份收穫放在西貢碼頭出售，其他的賣給海鮮餐廳。Patrick笑說：「試過有團友即場買咗一碗當雪糕咁食，一陣就清晒，嚇得我啊！」煮熟的海膽亦同樣美味，熱情的周Sir即席炮製海膽炒飯，金黃色的飯粒把海膽精華全部吸收，炒飯內有粒粒海膽肉，清甜而不膩。</p><p>點開膽？</p><p>野生海膽一日遊</p><p>日期：5月11日及12日<br>收費：$298/位（每人包兩隻海膽）<br>查詢：9200 0174（西貢鹽田遊樂會）</p><p>海膽私房蜑家菜</p><p>已開業逾20年的金東大小廚，主打蜑家菜，近五年在同址增設私房菜，由布袋澳水上人布生主理，他會視乎貨源而不定期供應本地海膽菜式，對於捕捉海膽，他自言有不少經驗。「六七歲時唔鍾意讀書，俾阿媽叫咗去捉海膽，當時技術無𠵱家咁發達，喺艇仔度用支兩米幾長嘅長鈎嚟勾海膽，再放落自製嘅玻璃底膠桶。以前開海膽，用兩支竹咋，開到手都痛埋。」布生說，他20歲上岸學廚，邊學邊做，「當時好多人對海膽無認識，所以無乜餐廳攞貨，啲海膽咪惟有自己食。哈哈！不過以前真係食得太多，所以搞到𠵱家都有啲怕怕。」<br>布生認為，本地海膽鮮甜不腥，用最簡單的煮法已能帶出其鮮甜味，像招牌作海膽多士，即席見布生示範，先落油爆香葱花，再落海膽及鹽略炒即可，熟的海膽質感竟像炒蛋，但色澤較黃，配上香脆的麵包，更加好味！「其實本地海膽同日本品種唔係相差太遠，不過日本人開海膽、貯存嘅技術達至世界頂尖，對質素同味道都有重要影響，但本地漁民教育程度普遍唔高，貯存技術唔先進，所以本地嘅海膽只係日本嘅四分一價錢。」他補充，「本地海膽雖然鮮甜，若果即開即食無乜問題，但運去餐廳最快都要兩三個鐘，最好煮熟嚟食。而海膽以食海藻為主，天氣一熱會影響海藻嘅生長，本地海膽通常以四五月最肥美，過咗就明年請早！」</p><p>金東大小廚</p><p>電話：2569 4361<br>地址：筲箕灣東大街59-99號5號舖<br>＊全部菜式須兩日前預訂</p><p>Fusion海膽菜</p><p>老字號的全記海鮮便以本地海膽製作中西日Fusion菜。「海膽主要食海藻，本地海藻品種較細同嫩，所以海膽會特別鮮甜及濃味，用嚟煮小菜嘅效果最好，但因體積比日本、加拿大種細，所以做刺身嘅話，口感會輸蝕啲，加上貨源唔穩定，香港好少餐廳會做本地海膽菜式。」負責人麟哥表示。<br>先試海膽天婦羅，天婦羅尚算乾身，咬落香脆，內有厚厚的海膽，入口甘甜。最有驚喜是野菌白汁蒸海膽飯，麟哥指蒸飯比炒飯更能將海膽鮮味保留，海膽精華完全停留在飯中，因無落油煮亦較健康。白汁和海膽本身風馬牛不相及，但白汁的甜頗配合海膽的鮮，好味！</p><p>全記海鮮菜館</p><p>電話：2791 1195<br>地址：西貢海傍街53號地下<br>＊全部菜式須一日前預訂</p></body></html>