<html><header><meta charset="utf-8"><title>李業廣發聲 - 左丁山</title></header><body><h1>李業廣發聲 - 左丁山</h1><p>阿里上市好似係嫁唔嫁，唔嫁又想嫁，究竟嫁紐嫁倫還是嫁港，老爺馬雲是否真的想嫁女，還是拿不定主意，或是跳緊草裙舞，睇吓紐倫港三位男家，那一位肯送出更多禮金！<br>馬雲嫁女嘅禮金唔係講錢，而係講權，個女嫁咗出去之後，唔想守男家家規，而係遵從女家父母兄弟姊妹吩咐。香港港交所貪嫁妝吸引，心郁郁，但太上老爺證監會話舊家風要緊守，一於喝停，港交所總裁李小加見到靚女上門唔娶得，寫網誌警告：「香港或將丟掉整整一代創新型科技公司的上市機遇。」但港交所元老，前主席李業廣就罕有咁對記者講：「國企來港上市時，是完全跟隨香港標準，遵守國際會計標準，信息披露標準，交易所沒有給予豁免。」<br>李業廣係法律界（胡關李羅律師樓合夥人）、政界（董建華年代行政會議成員）、證券界（前港交所主席）之權威元老，半退休不理政事之後，已好少就公共事務發言，呢次突然開金口，港交所諸公唔會當佢冇到呀嘛？左丁山老早認識李業廣，與佢啲胡關下屬係同輩，最近有機會同佢吃飯，先至知道佢講普通話與上海話極其標準，完全唔似廣東人口音。問佢點解講得咁叻，佢對左丁山講：「其實我係廣東人，戰前在上海出世，奶媽同我講上海話，阿媽同我講廣東話，嚟咗香港讀中小學就講廣東話與英文。」原來如此，唔怪得佢出任公職，主持香港台灣經貿事務交流，有語言之便，如魚得水。<br>其實今天李業廣已經七十幾歲，人生事業乜都不缺，正是享受清福時光，但佢念念不忘自己年輕時讀英文書院及在英國留學，冇讀過中國歷史，甚覺遺憾，於是這十幾年來，大力推動學習中國文化，與朋友創立一個名為「燦爛的中國文明」網站，已有十年以上歷史，主要服務對象係中學生、老師、教育界人士，以跨學科、跨領域嘅編製模式將中國文化精華輯成18個領域，200個專題、涵蓋文史哲、科學、藝術，歡迎各界使用、採用，不收版權費。至於經費何來，李業廣話：「香港大把有心人，搵人捐錢一啲都唔難。」當然啦，佢係乜嘢人呀，只要佢肯出句聲，城中兩位李生點會唔支持。</p></body></html>