<html><header><meta charset="utf-8"><title>中環在線：罕有現身　歐智華講女人經 - 李華華</title></header><body><h1>中環在線：<br>罕有現身　歐智華講女人經 - 李華華</h1><p>都話女人喺財經界嘅地位越來越重要，匯豐控股（005）行政總裁歐智華噚晚出席婦女基金會晚宴，擔任主講嘉賓時，亦暢談女性地位喺匯控嘅轉變過程，仲定下目標，希望2015年前女性高層佔總數25%，舊年已經係22%。<br>匯控有148年歷史，歐智華話當年，指匯控1865年成立，頭50年幾乎冇聘請任何女性，隨後50年先開始聘請女性做初級職員。直至最近10至20年，先開始真正畀女性發揮佢哋嘅才能。<br>匯控近年又真係有好多女將喎，好似香港區總裁馮婉眉，旗下恒生銀行（011）前任同現任行政總裁都係一姐，分別係梁高美懿同李慧敏。</p><p>潛規則阻女人生仔</p><p>歐智華又透露，佢初入匯控時，都有條潛規則要遵守，話一定要瞓身去投入呢份工，絕對唔可以休息。當時佢覺得，呢份工對於要生仔嘅女性來講，十分苛刻。<br>佢全晚好識做，不斷歌頌女性，話佢哋教育水平比男性高，歧視女性即係歧視人才，係一個唔公平、錯誤、極差劣嘅商業決定。𠵱家匯控董事局17位成員，已有4位女性。所謂三個女人一個墟，噚晚約有600人在場，有男有女，肯定有好多個墟，「歌神」周一嶽、「梁粉」高靜芝都係座上客。<br><br>李華華<br>mailto:LiWaWa@AppleDaily.com</p><p>足本收睇《亂噏24》x 楊千嬅；緊接落嚟 Miriam 繼續同你談談情, 吹吹水！<br>周一至周五《亂噏24》約定你： http://bit.ly/appletalk24 </p></body></html>