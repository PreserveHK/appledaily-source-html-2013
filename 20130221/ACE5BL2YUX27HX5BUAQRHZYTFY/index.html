<html><header><meta charset="utf-8"><title>樓價升穿97 - 左丁山</title></header><body><h1>樓價升穿97 - 左丁山</h1><p>財政司司長曾俊華在2011年十月宣佈抑壓樓市辣招徵收額外印花稅（SSD），2012年十月又推出雙辣招，延長SSD之外，增加新招BSD，連同金管局總裁陳德霖不停出口術，降低按揭成數，樓市結果有乜反應呀？咪一路升完又升囉，住宅樓價全面升穿1997，中原城市領先指數上星期升到121.73點，比97年高𥧌102.93點，還要高出18.2%，即係話，特區政府到目前為止嘅抑壓樓價招數，如泥牛入海，一敗塗地，買樓市民信政府都儍。<br>香港地，藏富於民，購買力驚人，加上02年孫九招實施之後，曾政府全面托市，以挽回董政府之禍，卒之矯枉過正，土地樓宇供應量嚴重不足，於是到咗梁政府又要扭軚，但一時之間唔可以大量增加供應，只能一味靠辣招嚇人，但辣招可以趕走境外買家，趕走炒家，卻阻止不了本地買家入市，如果梁振英膽敢向本地用家徵收15% BSD，犧牲全港中產階級，香港不如返回共產主義啦。<br>樓價升完又升，實際上與超級低利率有關，美國聯儲局在伯南克指揮棒下，接二連三實行QE（量化寬鬆），為禍全球，直接逼使香港樓價上升。奧巴馬在國情咨文提出增加美國最低工資24%，由7.25美元調高至9美元，當然係向大力支持佢嘅美國工會償還政治債，但美國失業率係7.9%，不是香港嘅3.4%，在如此情況下提高最低工資，對降低美國失業率毫無幫助，即是說，伯南克之QE與失業率掛鈎政策，仲要延長一段時間，任憑陳德霖嗌破喉嚨，香港按揭利率仍難以上升──絕對有利本港樓價。除非梁振英推出按揭稅兼且撤消按揭利息扣稅，與全港買樓用家為敵啦。<br>華爾街日報批評伯南克之QE，過度寬鬆，形同貨幣民族主義，日本現在有樣學樣，大搞Abenomics，逼使日圓大跌（益咗大鱷索羅斯），又引到委內瑞拉貶值32%，導致IMF（國際貨幣組織）關注「競爭性貶值」（貨幣戰爭之代名詞），貨幣貶值，利率超低，兼且大量銀紙從央行流入市場，你話有乜好做？在香港咪買樓囉，此乃伯南克一手造成嘅！</p></body></html>