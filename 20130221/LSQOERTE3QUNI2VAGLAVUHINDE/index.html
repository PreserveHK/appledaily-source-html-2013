<html><header><meta charset="utf-8"><title>魚樂無窮：魏橋盈喜護身值博 - 唐牛</title></header><body><h1>魚樂無窮：魏橋盈喜護身值博 - 唐牛</h1><p>企業業績期展開，肉酸嘅肯定有排洗，但靚仔嘅又可以升到你唔信。早前發盈喜嘅魏橋紡織（2698），噚日炒高6.2%，收報4.27元，成功升越盈喜後高位，成交逼近五球，大增三倍，幕後人士似要發動新一輪攻勢，值得望多兩眼。<br>魏橋表示，受惠紡織產品銷量增加及發電成本下降，令售電毛溢利增加，去年全年溢利將大幅增長。</p><p>集團2011年盈利2.46億人仔，假設去年盈利增長七成，去年可賺4.18億人仔，折合港紙5.16億銀，市盈率將降至9.7倍，較彭博綜合券商預測嘅12.7倍，折讓逾兩成，反映分析員預測相對保守，假如業績有驚喜，隨時觸發新一輪re-rating潮。<br>量度國際原棉價格指標嘅Cotlook A指數，已由去年低位反彈近兩成，魏橋前景值得看高一線。短炒先以去年高位5.06元作目標，較魏橋昨日收市價4.27元，有19%潛在升幅，屆時PB都只係0.32倍，依然係三折大平賣。</p><p>唐牛</p></body></html>