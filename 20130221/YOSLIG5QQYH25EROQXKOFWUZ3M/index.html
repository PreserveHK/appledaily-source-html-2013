<html><header><meta charset="utf-8"><title>樂香園：香港市場的測蟲機 - 海迪</title></header><body><h1>樂香園：香港市場的測蟲機 - 海迪</h1><p>市場口痕友感嘆，誠哥父子真不愧為香港市場的「Debugger」（測蟲機），他們總有本事發掘制度中的Bug，逼到監管機構要出手補鑊。好似當年李澤楷私有化Sunday唔成，轉用收購資產的方法搞掂，最後逼到證監要修例來堵塞呢個漏洞。市傳當年幫小小超度到呢條橋嘅人，收咗成億銀做報酬。今次誠哥旗下的長實（001）將葵涌雍澄軒酒店拆售，呢條絕橋，刁鑽程度不亞於當年佢乖仔，唔知又值幾錢？<br>今次拆售的雍澄軒，原本係長實打算分拆上市的四間酒店其中一間。海迪覺得誠哥無意向政府挑機，因為對佢嚟講太無聊了，拆售純粹係計過條數，如果按原來計劃分拆，回報冇6厘以上根本上唔到，但雍澄軒租金回報得4厘左右，即係揀上市就要降低估值來平賣，斷不及拆售着數。如用拆售方法沽晒四間酒店，有券商計，比起分拆估值可以升60%！<br>雍澄軒反應熱烈，如果政府唔做嘢，長實好有動機拆售埋餘下三間酒店，以配合集團趁低息環境加快資本重新配置策略。呢單嘢贏家擺明係長實，至於抵唔抵買？觀乎長實多年來賣樓的往績，你話呢？</p><p>海迪</p></body></html>