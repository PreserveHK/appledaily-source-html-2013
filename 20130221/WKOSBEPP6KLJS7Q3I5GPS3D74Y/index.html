<html><header><meta charset="utf-8"><title>女神tea time：趙國雄的熱血時代 - Fifi</title></header><body><h1>女神tea time：趙國雄的熱血時代 - Fifi</h1><p>長江實業（001）「雍澄軒」根本係超人嘅秘密武器，一注入「李氏能量」，酒店即變劏房。由此可見，CY嘅所謂辣招一遇「李氏力牆」便化蟲。<br>至於「酒店風雲」其中一重要角色──長實執董趙國雄，近日不停高調現身為雍澄軒劏售項目發言，仲話長實做法「合法、合情、合理」、「歡迎政府跟進」。潛台辭有如：「你咪check我囉，笨！」<br>明寸政府喎，呢種「寸到爆」嘅氣焰唔係人人有。不過有幾多人估到，趙國雄年輕時代係社運先鋒？1973年佢更因參加反貪示威而被警方通緝，之後仲同岑建勳、陳毓祥等學生領袖，齊齊被囚於當時嘅尖沙嘴水警總部囚室。<br>昔日為民請命嘅街頭戰士，今日面對天宇海五樓變地面，佢會話售樓書已講清楚，業主冇睇係佢自己疏忽；對於日出康城樓盤廣告涉誤導，佢會話長實已「跟足指引」。人呢，真係好化學，話變就變。更諷刺嘅係，昔日嘅水警總部，今日已變身為長實旗下嘅「1881 Heritage」。<br><br>Fifi<br>本欄逢周二、四刊出</p></body></html>