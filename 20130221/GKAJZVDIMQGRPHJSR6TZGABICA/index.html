<html><header><meta charset="utf-8"><title>中環在線：路易十三　國王定干邑？<br>保華「易」威名 - 李華華</title></header><body><h1>中環在線：路易十三　國王定干邑？<br>保華「易」威名 - 李華華</h1><p>上市公司因易手、轉型而改名，閒過立秋，好似長和國際（009）同延長石油（346）仲改得十分過癮，新近由「地盤股」變身做「賭神股」嘅保華建業（577），噚日亦建議改一個好威水嘅名，叫做路易十三（Louis XIII Holdings）！<br>路易十三係乜東東？熟悉歷史嘅人應該知道，佢係十七世紀法國波旁王朝國王，亨利四世長子，在位33年，打仗好叻，贏咗歐洲「三十年戰爭」，令法國成為新歐洲霸主。可惜佢英年早逝，唔夠42歲就上天堂。<br>喜愛杯中物嘅人應該一聽就諗起嗰支過萬蚊嘅干邑。一般VSOP要喺橡木桶存五年先入樽，XO要存15年，路易十三就要存足60年，可知路易十三喺酒界幾咁巴閉。保華建業新老闆洪永時究竟想打低其他賭場，做濠江霸主，還是想做到好似呢支酒咁巴閉呢？</p><p>卡撒天嬌取自馬名</p><p>講開改名，床單被鋪股卡撒天嬌（Casablanca，2223）個名原來都有段古。副主席鄭斯燦話，當年佢同阿哥覺得床上用品生意有得做，於是一齊創業，兩兄弟喺咖啡店左度右度改名，店內突然響起《Casablanca》呢首歌，於是就扑槌。中文名就來自一隻跑出嘅馬名「卡薩天驕」，貪佢好意頭，譯音又相近。<br><br>李華華<br>mailto:LiWaWa@AppleDaily.com</p></body></html>