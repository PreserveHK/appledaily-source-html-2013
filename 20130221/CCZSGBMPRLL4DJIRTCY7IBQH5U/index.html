<html><header><meta charset="utf-8"><title>傳完詩詠到香香<br>馬國明自爆多女爭</title></header><body><h1>傳完詩詠到香香<br>馬國明自爆多女爭</h1><p>陳豪被陳茵媺私有化後，無綫頭號筍盤之位即被馬國明取代。與胡定欣分手後的馬國明緋聞日日新，繼朱晨麗後，昨日又傳與唐詩詠撻着，馬國明昨日在將軍澳電視廣播城出席華姐記者會時，還自爆岑麗香將加入搶馬大軍，感情關係錯綜複雜。<br><br>馬國明去年台慶頒獎禮上一幕「天然呆」，率真個性冧死女，自宣佈單身後，無綫很多花旦姐仔都爭住「落定」。最近傳他與兄妹相稱的唐詩詠暗交三個月，馬國明上周三（13日）39歲生日，二人相約到大坑冰室撐枱腳。</p><p>審美睇腳兼睇腰</p><p>擔任華姐評判的馬國明昨日在將軍澳電視廣播城與16位華姐見面，他透露自己眼光獨到：「唔一定大眼先靚，我會睇腳同腰。」問他是否與唐詩詠拍拖？他笑着否認：「佢有打畀我，問我『乜我哋有拍拖三個月咩？』哈哈哈，當搞笑囉，多謝雜誌畀個封面我，當日都影到我同林子善一齊食飯。」<br>問是否接收唐詩詠？馬國明瞪大眼睛說：「吓？咁勁！當宣傳。」他再三強調唐詩詠是好女仔，問是否因女方未搞清與崔建邦的關係，所以未有行動，他說：「唔關事，私下好少傾感情事，做朋友同女友要求唔同，對女友要求多啲。」<br>馬國明更自爆即將有新緋聞：「噚日（前日）喺化妝間俾人問完係咪同詩詠，又俾另一間（雜誌）問我香香（岑麗香）點？我咪又話好囉。早前去咗《衝上雲霄Ⅱ》導演屋企燒嘢食，預咗又俾人寫。」香香昨日在電話中讚馬國明好nice：「相信佢有好多女仔追，但感情要有特別火花，對佢未有，大家只係專業合作。」<br></p><p>朱晨麗短訊審問</p><p>唐詩詠昨在電話中直認馬國明是筍盤，但問到是否拍拖？她與馬國明口徑一致說：「唔係事實，但多謝佢新一年送個封面畀我，大家睇得開心OK，感情事隨緣。」<br>馬國明的緋聞女友朱晨麗昨日在電話中哈哈笑說：「我有用短訊問佢，佢話食飯啫。」她否認與馬國明拍拖，問到有沒有甩難感覺？她說：「如果佢哋拍拖都幾好，會祝福佢哋。」<br>採訪：何慧斯<br>攝影：林德雄</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>