<html><header><meta charset="utf-8"><title>趣BLOGBLOG：集郵式炒股　大包圍咪換馬 - 股榮</title></header><body><h1>趣BLOGBLOG：集郵式炒股　大包圍咪換馬 - 股榮</h1><p>早前跟一位前輩碰面，講到今年炒股的精髓，就是集郵式大包圍買齊一套強勢板塊。股票換馬（Stock Switching）是一項難度高的動作，好多人都懶醒以為自己係畢菲特，能夠「低買高沽」，然後買入另一隻自以為好抵股票追落後，結果新不如舊，睇到眼火爆。</p><p>買中三隻科網股回報和味</p><p>每個行業總有一個爆發周期或低潮，兩三年前資源股炒到上天，今年則斯人獨憔悴，強迫要在弱勢板塊中揀股，認真戇居。輪到今年持續強勢的濠賭及科網股，買中長揸肯定贏錢，但每個人總有個心魔，認為升到「咁上下」，應該會唞吓，輪到二三線追落後，殊不知換來換去，白做一場，這是投資者的通病。<br>跟紅頂白是投資市場不二法則，科網股今年重現千禧盛世，如果阿里巴巴並非挾數千億市值，亦不會造成如此爭議。大家以為往績市盈率接近50倍的騰訊（700）升到離晒譜，但卻越戰越勇，其他同業同樣受惠，金山（3888）及網龍（777）今年升幅更超過一倍。買齊三隻，平均回報1.5倍，值博率好過買完一隻換過另一隻。<br>六隻濠賭股今年回報差異大，由最差的27%至最好的138%，唔識買揀中澳博（880），雖然都贏錢，但心裏應該好難受。買齊一套六隻，平均回報75%，絕對不賴。</p><p>弱勢煤炭股一隻夠輸死</p><p>今年是炒股年，恒指升幅只有數個巴仙，但逾千五隻股票，升跌比例只是約一半半，揀板塊（Sector），理論上點都容易過揀單一兩隻股票。先旨聲明，並非要大家將雞蛋放在同一籃子裏，只是叫大家將一注錢分佈在數隻同一強勢板塊上，對於弱勢板塊，要避之則吉，以煤炭股為例，唔使買齊一套，單買一隻已經夠輸死。<br>由弱勢換馬至強勢股，股榮絕對贊成，但在強勢板塊內不斷換馬，卻是多餘動作。The trend is your friend, until it ends，每次牛去熊來，我們只能後知後覺。總結今年炒股的經驗，能賺大錢的，不是選擇太少，而是選擇夠多。簡單直接，原來是最好。</p><p>股榮</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>