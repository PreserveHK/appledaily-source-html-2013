<html><header><meta charset="utf-8"><title>古仔爬水渠　巨鵰現形</title></header><body><h1>古仔爬水渠　巨鵰現形</h1><p>【中環→上環】前日傍晚6點幾，古天樂喺中環拍杜琪峯執導嘅電影《單身男女2》，呢場戲講古仔要爬水渠上三樓，戴咗威吔嘅古仔變「戚袋袋」，吸引好多街坊圍觀，古仔尷尬到不停拉低T恤，不過都遮唔到佢嘅巨鵰雄風，惟有硬住頭皮專心拍攝。</p><p>拍足三小時</p><p>現場工作人員相當緊張，不停幫古仔檢查威吔，武指試晒位至叫古仔上陣，杜琪峯亦親自監場指揮，拍攝時古仔變身蜘蛛俠，身手敏捷躍上水渠，快手快腳向上爬，由於杜琪峯要求嚴謹，古仔重複爬咗好多次水渠，每次NG工作人員都上前再檢查威吔，確保安全。<br>來回多次爬到索氣嘅古仔，落地後助手即遞水畀佢解渴，結果拍足三個幾鐘才完成。夜晚9點幾，劇組轉場去上環取景，楊千嬅望住棟大廈，之後揸法拉利離去，雖然呢場戲好簡單，但都拍咗粒幾鐘，千嬅拍完後到古仔出場，佢揸住馬莎拉蒂喺附近兜圈，相比之前嘅吊威吔場面輕鬆好多。而千嬅噚日喺社交網擺咗囝囝新相，一歲大嘅Torres已經出牙仔，越大越似老竇丁子高。<br>採訪、攝影：徐錦池、畢紹基、梁繼光、吳耀</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好 <br>多時裝靚嘢睇！</p></body></html>