<html><header><meta charset="utf-8"><title>火辣戰果：曼城反底破糖金身 - 牽牛</title></header><body><h1>火辣戰果：<br>曼城反底破糖金身 - 牽牛</h1><p>曼城在上周六英超聯賽早場終於反底，主場面對「拖肥糖」愛華頓，雖被客軍「新杜奧巴」盧卡古先開紀錄，不過憑尼格度、阿古路及侯活烏龍球，以3:1反勝，一吐兩連敗烏氣，愛華頓開季不敗走勢亦終被打破，英超今季再沒有不敗之師。另外利物浦持續強勢，主場3:1大破水晶宮，取兩連勝之餘亦升上榜首。</p><p>曼城開賽初段防線弱不禁風，16分鐘愛華頓前鋒盧卡古扭過主隊後衞尼史葛近門射入，連續3場聯賽有進賬。幸好曼城只花1分鐘就由耶耶托尼妙傳，尼格度近門撞入，追成1:1平手；但曼城有隊長高柏尼在34分鐘因傷退下火線，幸前鋒阿古路在完半場前入波，曼城半場前反超前2:1。</p><p>紅軍贏波上榜首</p><p>70分鐘，流着鼻血仍堅持上陣的薩巴列達推入禁區，被客軍後衞史密斯高文拉跌，球證判罰12碼，阿古路主射雖被客軍門將侯活撲到，但中柱後反彈侯活頭部入網，曼城終以3:1反勝愛華頓，打破對手不敗身，也總算為比歷連尼減壓。<br>另一支默西塞德郡球隊利物浦，則在主場面對水晶宮順利全取3分。蘇亞雷斯14分鐘先開紀錄，加上史杜列治及謝拉特建功，半場領先3:0；客軍下半場由前鋒杜韋加爾破蛋，紅軍仍以3:1大勝，7戰16分，壓過周日才有比賽的阿仙奴升上榜首。文：牽牛</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24 </p></body></html>