<html><header><meta charset="utf-8"><title>有話兒：黎芷珊再創神話</title></header><body><h1>有話兒：黎芷珊再創神話</h1><p>因為無綫節目《最佳男主角》的出現，令主持兒童節目出身、入行近30年的黎芷珊捱出頭，為她帶來最佳節目主持獎，得到公司和觀眾認同，是她的人生轉捩點。事隔一年，《最佳女主角》挾着餘威登場，但正正因為有第一輯的口碑，令她更添壓力，雖然芷珊在工作上沒太大野心，但她仍然希望keep住好成績，因為有人讚有人認同，是她的工作推動力！<br>撰文：何慧斯<br><br>因為要宣傳無綫節目《最佳女主角》，令黎芷珊由訪問者變成受訪者，訪問一個接一個，雖然與當日《最佳男主角》的宣傳攻勢不遑多讓，但今次好像見證了一個人的成長，再沒有上次那種鋤強扶弱和戥人心酸的心態。對於事業上的轉變，被笑稱「升咗呢」的芷珊說：「唔可以話係成就，但比起以前係好咗，以前都冇自己嘅節目，𠵱家好好真係開心，不過壓力就大啲。」</p><p>搵女嘉賓 遇阻滯
</p><p>芷珊口中所講的壓力，原來是指這年來的轉變令工作上有利有弊，她說：「第一輯《男主角》人哋從來冇睇過同冇期望，直到睇咗後反應好好，呢次我諗啲人一定會有期望，所以壓力大咗好多，就算唔超越，都想有番咁上下成績。」她坦言請女嘉賓的確有點難，是否因訪問內容太坦白，令嘉賓有所避忌？她笑說：「唔可以咁講，可能係佢哋冇一個理由點解要坐喺度，上次有好多人係幫我一把，甚至覺得你咁慘，撈到𠵱家都係咁嘅樣，自不然會有個大啲嘅理由，但𠵱家會覺得你OK咗，變咗冇呢個咁大嘅理由，做乜要幫你呀？反而今次係可以有個say no嘅藉口㖭！」<br>問芷珊會否覺得慘？她坦言：「我又唔係覺得慘，雖然我唔係大富大貴，但我都唔使問人借錢度日，只係際遇冇人哋咁好。不過我明白人哋會點諗，因為我同佢哋啲年紀差唔多，佢哋個個都上晒神枱，但你仲要喺度跑嚟跑去，覺得你幾辛苦，所以見到你可以有個好啲嘅際遇，點解唔幫呢？」她續說：「其實有好多嘉賓喺pay台（收費電視）都訪問過，我哋pay台個個都好畀心機做，好多節目都唔錯，但呢個可能係平台嘅問題，有時咪係唔公平，今次你問我我會覺得係好彩，運氣佔咗好大部份，成件事做咗出嚟，有人讚有人認同，滿足感係大過之後得到啲乜嘢。」<br></p><p>難忘訪問 梁詠琪
</p><p>在幸運之神眷顧下，再加上後天努力，今次《最佳女主角》的嘉賓陣容及集數都比前多，直到目前為止，已經去到35集，芷珊說：「今次我哋唔想局限一定攞過獎嘅人，好似梁詠琪同鄭秀文，佢哋都好獨當一面係女主角，成班同事會坐低傾吓，原來好多人想睇羅蘭姐，所以佢都係我哋嘉賓之一。」她還有感而發說：「集埋啲conclusion，發覺好多女人對感情都覺得係整定，大家不約而同跟眼前呢個人曾經發生過啲嘢，跟住有種覺得就係佢嘅感覺，女人都係感性啲，好容易眼濕濕，所以今次深情好多。」最令大家感興趣的，相信是她與梁詠琪的訪問，這兩個都先後戀上鄭伊健的女人，面對面說戀情，難免會尷尬，誰不知芷珊說：「冇呀，原來我從來冇同佢做過專訪，一直以嚟只係隊咪做訪問，今次係第一次。但初頭都有啲驚會怪，呢個話題一定要講，係喺佢身上發生嘅最大一件事，開頭我仲以為唔會想講，因為我哋開頭會畀定啲問題佢，佢助手話唔係咁想講，點知到訪問嗰日佢又冇嘢，真係講咗。」<br></p><p>談換主持： 冇可能</p><p>芷珊從入行至今，主力做主持，甚少拍劇，她說：「做主持度期拍劇係好困難嘅事，呢個唔係我強項，好阿Q精神咁諗，做主持嗰part都係主呀，冇年齡限制，又可以控制到件事。我明知自己乜嘢位，拍劇一定唔係做主角，我就係唔想做人阿媽，年紀咁大，真係唔想嘥時間。」對於這個姍姍來遲的機會，芷珊稱沒灰心過：「𠵱家有咪盡力做好啲，我一直都唔係有野心嘅人，當一個人冇野心，自然唔會覺得好失望、懷才不遇，最緊要工作環境開心就得，你問我梗係希望可以keep住成績，所以今次係睇個節目反應，緊張大家鍾唔鍾意呢個新形式。」當日曾盛傳有其他藝人頂替她主持《最佳女主角》，芷珊對此笑說：「冇可能係第二個，嗰個人做係會死㗎，啲人會覺得你咁樣都好意思攞佢嘅？所以唔會有人願意冒呢個險。」<br>服裝提供：Johanna Ho<br>場地提供：The Grand</p><p><br>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24 </p></body></html>