<html><header><meta charset="utf-8"><title>一周兩件：津創博翻半番 - 錢雋</title></header><body><h1>一周兩件：津創博翻半番 - 錢雋</h1><p>三中全會重點得幾個，自貿區創建係其一，當中天津市係大熱。直屬該市全方位水務旗艦，就係天津創業環保（1065）。集團享受自貿區好處，亦食住阿爺長期環保國策，PE又最抵，起碼博翻半番。 <br>據估計，到2015年，祖國各大城市嘅污水排放量，包括天津在內，將會較去年增加15%，去到791億噸。但阿爺講明，同年嘅城市污水處理率要達到85%，所以津創嘅污水處理業，已經唔憂做。</p><p>炒埋自貿區概念</p><p>又各大城市中線享受自貿區及城鎮化嘅好處，但隨住人流增加，亦會附帶食水需求及水污染問題。津創作為一市旗艦，肯定長做長有。而天津市係繼上海市之後，另一個獲升格做自貿區嘅大熱城市，阿爺咁落力，斷估好快就有公佈，津創有多個自貿區concept可炒。<br>津創由今年初以嚟，升咗48%，未算巴閉。津創A股及另一家祖國同業碧水源（市值高達462億港銀），同期亦都輕易升咗83%。場內中國水業（1129）仲勁，啱啱創咗52周高位，累升144%。津創實情落後！ <br>又津創現價（3.16元）相對本身A股（約10.45港銀）大折讓70%，津創H股殘到離晒譜。<br>市場專業評估，津創今、明年度EPS分別係20.3分及22分人仔，明年度PE跌到得番11倍。呢個PE，仲係未計呢期全國醞釀加水費帶嚟嘅潛在增長因素。就算係咁，比對同業碧水源預測31倍PE、北控水務（371）及中國水業21倍，津創都平咁一大截。<br>津創現價翻半番到4.7元，預測PE16倍，未有耐上到本身A股價位，以及同業PE水位。</p><p>錢　雋<br>細價股專家<br>本欄逢周二、五刊出</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>