<html><header><meta charset="utf-8"><title>中環在線：「借」大孖沙效應失靈誤傳四叔入股　旭輝升唔起 - 李華華</title></header><body><h1>中環在線：「借」大孖沙效應失靈<br>誤傳四叔入股　旭輝升唔起 - 李華華</h1><p>名人效應有幾勁呢？噚日朝早市場傳出恒基地產（012）主席李兆基（四叔）私人嘅投資旗艦兆基財經，入股市值啱啱過百億元嘅內房股旭輝（884）4%，旭輝都有反應，全日升3%，市值升3億元咁大把，唔通投資者咁醒目，估到呢單係流料，所以冇撲入市？還是四叔效應早已失靈？</p><p>索羅斯入飛又抽飛？</p><p>𠵱家啲投資者越來越清醒，唔會邊個話買就入市掃貨，邊個睇淡就沽貨，個別人士仲已經被標籤為「燈」，跟佢所講嘅方向，調番轉做就啱。加上掛牌冇耐嘅徽商銀行（3698）喺招股時，傳過獲著名投資者索羅斯入飛，轉頭又傳佢抽飛，根本冇人知索羅斯究竟有冇落過飛，還是只係被人用作宣傳。<br>據了解，兆基財經冇入股旭輝。旭輝前日成交的確顯著增加，由平均每日大約1,000萬股成交，急增至2.57億股，肯定係有人大手掃貨，但就並非四叔。<br>不排除因為恒地今年7月跟旭輝合作發展杭州一個地產項目，旭輝主席林中早前又放晒風，指未來香港地產商跟內房合作係一種趨勢，佢都有意同恒地多啲合作，又讚四叔長子李家傑係好努力嘅人。講講吓，市場就將兩件事串連一齊都未定。<br>有趣嘅係，市傳呢位投資者入股旭輝4%，聯交所要求持股量逾5%先要披露，呢位投資者如果冇繼續增持，市場就唔知佢係乜水，簡言之，𠵱家話佢係邊位都得。<br>近期名人效應最有效，應該係思捷（330），主席柯清輝披露上月30號增持後，股價係咁升，噚日又升3.7%嘞。<br><br>李華華<br>mailto:LiWaWa@AppleDaily.com</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>