<html><header><meta charset="utf-8"><title>千語BB　教送名袋 </title></header><body><h1>千語BB　教送名袋 </h1><p>千語BB自從變「吳七愛」之後，簡直是女人典範。有個高調男友林峯一日同佢講七次我愛你，一時間由平民升呢做闊太，經常手執一線名牌手袋。好在，做「蘋民」也不俗，更有機會拎走萬八元的Saint Laurent Paris手袋，只要睇埋下文，你就可能願望成真！<br><br>記者：陳子穎<br><br>攝影：伍慶泉<br><br>化妝：Jan Chan@Annie G. Chan Makeup Centre<br><br>髮型：Jimmy Wong@Hair Culture</p><p>林峯只送過一個</p><p>時下少女們只要20出頭，已恨手挽名袋，進化落去可能是Hermes Birkin、Chanel Chain Bag之類。即使已為林峯嫂的千語BB也有這鋪癮，仲要多到送埋畀朋友用。「我好鍾意儲手袋，每次去外地都會買一些唔同類型、大大細細的手袋，而且有時出席品牌活動，客戶又會Sponsor手袋，同埋一到減價，又會忍唔住買，如是者，𠵱家都儲落30個。」咁峯峯送咗幾多個先？「其實佢只係送過一個畀我，就係被影到那一個（Hermes Kelly Bag），其他的都是自己買，入行之後，買了人生第一個Chanel，也不是全部一線品牌，英國Topshop都有。但就唔會買Vintage，唔係因為新舊問題，只係鍾意用新款多啲。」</p><p>花心地專一</p><p>唔同年紀的女人，對手袋有唔同要求，千語BB則比較鍾情一些Classic的真皮手袋，最怕用透明款手袋。「識我嘅人都知我手袋裏面有好多濕碎嘢，所以我一定唔可以用透明袋，通常都會買一些容量大，間隔多，以實用性為主的中型手袋。其實我個人好專一，唔鍾意日日換手袋，因為我好怕執漏嘢。」兜個圈以手袋作比喻，其實想帶出的是口味專一的意思，看在峯峯眼中，應該會心甜。完成訪問，千語BB於店內又掃走兩個手袋，咁到底係專一定花心？視乎看者的角度。</p><p>半價開季貨</p><p>你冇眼花，開季了才個半月，TWIST已率先於明天（10月19日）進行低至半價優惠，由手袋、銀包、飾物均有，排隊黨又係時候出動！</p><p>TWIST（2577 9323）</p><p>尖沙嘴Mira Mall 106 &amp; 207號舖</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 <br></p></body></html>