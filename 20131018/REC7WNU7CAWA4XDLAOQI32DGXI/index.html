<html><header><meta charset="utf-8"><title>一周兩件：海王博翻兩番 - 錢雋</title></header><body><h1>一周兩件：海王博翻兩番 - 錢雋</h1><p>賭業股又升到甩轆，買落後，買海王集團（070），目標價？The sky is the limit。海王主打叠碼仔業務，由6月25號港股見底到家陣，集團累升46%，唔算多。場內英皇娛樂酒店（296），同期升咗77%，實德環球（487）更大升近兩倍！又龍頭銀河娛樂（027），6月25號市值高達1,460億銀，但到家陣，亦都升咗65%，海王落後到冇譜。  <br>海王7月踏入2014年財政年度，澳門由該月至9月，博彩收入1,175億銀，大增20%。而大行估計，10月澳門博彩收入，可以上到345億銀，按年大增25%。大環境超級靚仔，加埋海王業務，覆蓋晒威尼斯人、金沙、銀河星際等大孖沙級數賭場，有主場優勢，單係自然增長，海王已經掂過碌蔗。<br>又今年2月，海王完成收購「精金」20%權益（海王有權加碼），而中介人推廣商向精金保證，喺收購完成日期後頭兩年，精金每年獲保證利潤2.75億銀。照計數，喺2月打後兩個周年，海王因呢壇收購，可以額外增加5,500萬銀利錢，相當於海王2013年度實際純利3億嘅18%。海王進一步通過收購，去擴大財路，掂晒！</p><p>2014年PE唔夠3倍</p><p>估計海王2014年度純利4.2億銀，增長40%，PE只係得2.47倍，場內賭業股，20倍PE閒閒地，海王平霸。又海王因呢次收購，2月配售7.7億股，每股作價0.173元。集團呢期業績報告先提到，呢批股份，係配畀「機構投資者」。 <br>海王現價（0.222元）較2月配股價升得28%，大孖沙夠喉未？海王翻一番到0.44元，PE得4.9倍，翻兩番到0.88元，PE未到雙位數。</p><p>錢雋<br>細價股專家<br>本欄逢周二、五刊出</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>