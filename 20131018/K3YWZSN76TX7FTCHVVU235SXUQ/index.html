<html><header><meta charset="utf-8"><title>中門大開：發牌與官僚理性終結 - 添馬男</title></header><body><h1>中門大開：<br>發牌與官僚理性終結 - 添馬男</h1><p>王維基電視夢碎，由此反映自殖民地到一國兩制三十年之間，一步一步倒退。王維基由加拿大回流，起初搞回撥長途電話，遇上港英計劃開放電話市場，93年成立電訊管理局由澳洲聘請艾維朗做主席，負責策劃整個電訊市場開放，打破香港電訊壟斷，王維基的城市電訊以一系列出位廣告如「殺價超人」、「任你上」深入民心。第二波電訊開放來自固網，佢成立香港寬頻。當時港英市場開放政策以理性為基礎，由外國專家引入澳洲經驗。</p><p>香港難逃沉淪命運</p><p>王維基食住市場開放而成功，佢以為可過三關，押注第三次市場開放、更大影響力嘅免費電視。由開放政策之規劃、研究，都係由技術官僚主導，同時開放仲有數碼廣播電台。上屆政府希望通過開放市場刺激文化創意產業，用意良好，符合香港利益。殊不知換咗老闆後，政府決策多咗好多hidden agenda，王維基仍相信技術官僚，以為可以壓過政治勢力干預。<br>公務員及技術官僚一定向王維基派過定心丸，包括批出將軍澳工業邨用地畀佢起製作中心，王維基乃生意人，佢積極進取應有一定基礎，唔會全部係一廂情願。按目前透露內幕，由通訊局、工商及科技局、到三司會審，都表態支持發牌予王維基，而行會內官僚出身包括葉劉、羅范及林煥光，也支持發三個牌，由此可見，從官僚行政程序而言，發牌予王維基乃理所當然。<br>上屆政府最後一年，情況起咗變化，文件遲遲唔能夠交上行會討論，結果一拖再拖，明顯政治考慮壓倒官僚理性。從數碼廣播發牌可見，特區政府有政策，建制勢力有對策，用各種方法扭曲開放政策，其中一個方法係hea做，獲牌照之營運者根本無心做，鳳凰衛視係數碼廣播營運者，但大家唔多覺，真正有心營運嘅大班DBC，就忽然發生股東內訌，將大班趕出局。<br>今次獲發牌嘅有線及now，好可能都係hea做，大家有默契地維持現狀。王維基同樣死於真做，有人認為佢拍劇唔搞新聞時事，對特區及北京冇乜威脅，此言錯矣，劇集係意識形態產品，入屋，深入民心。TVB劇集反智及去政治化，完全符合維持現狀需要，若王維基拍出反映民心民情劇集，北京始終唔會放心。<br>王維基慘案，宣告香港一切決策，進入政治掛帥年代，毋須官僚理性可言，特區管治大敗局，其勢已成，香港逃不過向下沉淪命運！</p><p>添馬男</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>