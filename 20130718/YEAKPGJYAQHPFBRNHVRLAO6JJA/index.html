<html><header><meta charset="utf-8"><title>中環在線：蔡爾全轉做恒生私銀 - 李華華</title></header><body><h1>中環在線：<br>蔡爾全轉做恒生私銀 - 李華華</h1><p>銀行界最近執位執得幾密，尤其係做按揭嘅，好多人轉行。當中比較多人識嘅，應該係以前喺永隆銀行做按揭及私人貸款中心主管嘅蔡爾全（Robbie），佢啱啱過檔恒生銀行（011）做私人銀行，返工一星期，仍在熟習環境。<br>Robbie離開永隆前，轉睇私人貸款業務，離職三個月，期間冇晒影，原來呢個星期悄悄去咗恒生返工。佢話，熟習緊恒生嘅架構同新環境，加上私人銀行對佢而言屬於新挑戰，要多啲時間上手，佢以後主要向私人銀行及信託服務主管陸庭龍滙報。<br>除咗Robbie，唔少按揭人都轉咗「主業」。例如，恒生分行網絡及抵押貸款業務主管譚麗琼、東亞（023）銀行物業按揭部主管錢偉倫都轉咗去睇分行。唔通喺政府辣招打壓之下，銀行按揭真係咁難撈？</p></body></html>