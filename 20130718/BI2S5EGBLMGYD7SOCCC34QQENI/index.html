<html><header><meta charset="utf-8"><title>兩大拳王鬧市造勢輸畀Ring Girls</title></header><body><h1>兩大拳王鬧市造勢<br>輸畀Ring Girls</h1><p>香港職業拳壇「神奇小子」曹星如，噚日同中國拳擊奧運金牌鄒市明，齊齊現身銅鑼灣鬧市，為今個月27號喺澳門金光綜藝館上演嘅「皇金拳賽II」造勢，之但係任兩大拳王一個型一個chok，都係唔夠性感加肉感嘅Ring Girls搶鏡。</p><p>為咗宣傳下個禮拜六喺澳門上演嘅拳賽，大會除咗搵嚟星如同市明兩大拳王同傳媒會面外，仲特登喺銅鑼灣鬧市搞咗個「金光擂台女郎火辣大對決」嘅宣傳活動。聽到火辣呢兩個字就知唔嘢少啦，入選最後12強嘅擂台女郎，雖然當中有一位噚日有事缺席，但其餘11位都好敬業樂業，就算冒住雨，都堅持一身性感打扮，隨即引來數十名途人圍觀。</p><p>火辣女郎真身嚇人</p><p>呢班Ring Girls都真係有辣有唔辣，燕瘦環肥樣樣有；當中暫時喺澳門威尼斯人facebook由網民投票，得票最高嘅Hailey就更加係貨不對辦。Hailey喺面書張相，特登用拳套遮住腰間，成功吸引到800幾人投佢一票，但係紙包唔住火，噚日現真身，雖然佢嘅事業線令人唞唔過氣，但可惜全身都相當豐滿，就連主持阿Bob都忍唔住揶揄一番︰「嘩！你靚成咁，真係冇得再靚喇！」同之後出場嘅Reali同Wing等靚女出場，仲有口哨聲成強烈對比。<br>講完擂台女郎，都要講番場拳賽。啱啱26歲生日嘅曹星如，早前喺菲律賓練習打到眼腫，加上前日同市明對練整親個嘴角，噚日戴住女友阿嵐送嘅黑超出現，chok過《衝上雲霄2》嘅Cool魔。佢話今次6個回合嘅超蠅量級賽事對手、泰國拳手沙莫係最難打嘅對手，但會全力爭取職業賽10連勝。<br>至於將挑戰墨西哥拳手奧迪特加嘅市明，其著名教練費迪洛捷，前日見過星如同市明對練表現唔錯，10月諗住帶佢同市明同埋菲律賓拳王帕奎奧一齊喺菲律賓練習，星如聽到之後成個大細路咁話︰「發夢都估唔到同兩個偶像一齊練習，聽到都興奮呀！」</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>