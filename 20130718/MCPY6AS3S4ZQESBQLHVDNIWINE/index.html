<html><header><meta charset="utf-8"><title>求驗客手記：卡雲尼投PSG成標王　暴法壓英超</title></header><body><h1>求驗客手記：<br>卡雲尼投PSG成標王　暴法壓英超</h1><p>沒有最豪，只有更豪！有卡塔爾投資集團撐腰嘅巴黎聖日耳門（PSG）搶贏曼城同車路士，周二以破法甲轉會費紀錄嘅6,400萬歐元（約6.5億港元），由拿玻里簽入人氣前鋒卡雲尼，並成今夏「標王」（見附表）。截至目前為止嘅今夏5大轉會中，有3單都關法甲球會事，睇嚟佢哋已取代英超球會，成為轉會市場嘅最豪大戶。</p><p>伊巴唔妥想出走</p><p>26歲嘅卡雲尼係歐洲球壇最炙手可熱嘅前鋒，好多大會都想簽佢，最後佢揀咗去法甲落班，周二落實由拿玻里以6,400萬歐元轉投PSG，取代哥倫比亞前鋒法卡奧成為法甲最高身價球員之餘，仲做埋今夏球員轉會市場嘅標王。呢位烏拉圭國腳一簽就簽5年，波衫號碼係9號，據報年薪更高達1,000萬歐元。PSG會長艾卡拉菲就話：「係人都識卡雲尼，係人都想簽佢，所以我好高興佢最終揀咗我哋。」<br>過去3季幫拿玻里喺意甲入咗78球嘅卡雲尼表示：「我要多謝有份促成呢單交易嘅人；同時，我亦要感謝拿玻里肯放我走。我懷着喜悅嘅心情而來，而且對自己充滿自信同埋對勝利充滿渴求。我希望可以幫球隊贏到好多好多錦標。」但據聞PSG簽入卡雲尼後，隊內嘅瑞典前鋒伊巴謙莫域有感地位受威脅而勁唔老利，扭計想走，聽講皇馬、車仔同曼城都對佢好有興趣，其中加盟皇馬嘅賠率仲熱至3.75倍。但卡雲尼就好識得賣口乖：「伊巴係個冠軍同世界級球員，我開心可以同佢合作。」<br></p><p>英超最貴只係費蘭甸奴</p><p>睇番今夏暫時5大轉會，有3單都係同法甲有關，排1、2嘅球員分別係PSG買卡雲尼同埋摩納哥簽法卡奧；之前喺轉會市場出手好闊綽嘅英超球會，至今只係得一單大買賣，就係曼城用4,000萬歐元同薩達克買巴西中場費蘭甸奴，令佢哋完全被法甲比下去。</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>