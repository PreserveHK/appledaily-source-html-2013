<html><header><meta charset="utf-8"><title>回流讀大學 - 左丁山</title></header><body><h1>回流讀大學 - 左丁山</h1><p>上星期睇電視新聞，見到啲家長陪同子女在小學等待派位結果，神情緊張到極，派位當然係有人快活有人愁，箇中複雜心情，外人難以理解。<br>在置地廣場見到70後家長貿易經理D，記得佢去年好緊張咁問左丁山識唔識某名校校長，有冇辦法幫吓手。左丁山自然知道係幫乜嘢，但唔想涉及呢啲事，事實上亦唔識得校長，好容易就對佢Say No。呢日碰上佢，多口問佢一句：「令郎派入邊間學校呀？」經理D苦笑：「轉咗入英基學校咯，唔駛派位。」咁咪掂晒，點解笑得唔係幾開心？經理D話：「我兩公婆驚住阿仔唔識講英文，自細就同佢用英語溝通，點知佢慣咗之後，就覺得寫中文讀中文太難，推佢去報考名校，中文測驗肥佬，唯有及早將佢轉入英基學校囉，學費好貴呀，我以後二十年一定要步步高陞先至支撐得起，仲要唔好俾老闆炒魷！」<br>唔怪得經理D苦笑，中產送子女入英基或國際學校，確係會捱得幾辛苦嘅，而且仲要怕子女他日不懂（或不熟悉）中文之風險。行吓行吓，行到IFC，遇上投資銀行家賓架R，佢居然捉住左丁山要打聽中大嘅情況，左丁山話：「大家咁熟，知你大仔大女都在美國讀書，唔肯返香港，問中大情況做乜？」賓架R話：「我仲有個細仔呢，我游說咗佢好耐，卒之講掂佢返嚟香港讀大學，憑美國寄宿學校嘅成績，以non-JUPAS方法申請中大、港大、科大商學院，佢復活節返過嚟，去過三間大學校園，話最喜歡中大校園，有美國feel喎。」<br>細路喜歡美國，理由大把；二十幾年前賓架R未返港之前，在華爾街大行打工，熟悉美國，何必說服細仔回港？賓架R話：「你有所不知，我地在華爾街飽受歧視，華人在美國打工，好難出頭，今天世界市場焦點在中國，未來香港會有大發展，年青人留在美國有乜好吖，搵工好難，我講到口水乾，卒之說服細仔返港讀大學，依家驚佢入唔到！」咁有誠意，佢問乜左丁山就答乜，直至佢滿意為止。後來知道芝加哥大學Booth School of Business要自新加坡搬嚟香港，相信芝大嘅着眼點亦係中國市場啫，你估貪香港地少租金貴，空氣污染咩！</p></body></html>