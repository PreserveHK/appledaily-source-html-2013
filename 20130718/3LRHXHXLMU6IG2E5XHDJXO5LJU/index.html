<html><header><meta charset="utf-8"><title>中門大開：梁曾鬥 - 添馬男</title></header><body><h1>中門大開：梁曾鬥 - 添馬男</h1><p>梁粉做事，猶如「食豬紅、屙黑屎」，一定畀人睇死。<br>7.1後要搶救689，不外乎兩招，一是提早啟動政改諮詢，二是狂派買民望。前者操於北京之手，中央大員信唔過佢，點會放手，由張曉明掛帥現真身，根本唔使689去搞。至於狂派，即使林鄭投誠，鬍鬚曾也唔會輕易開水喉，即使財爺肯開，佢下邊財務科班政務官亦唔會就範。港英時代，財政司實權根本高過政務司，而財務科與公務員事務科就係官僚系統之back bone，體現官僚治港理念所在。</p><p>民望低　應潛藏非亂出招</p><p>外來政客為自己管治失敗找替罪羔羊，不外乎兩個萬能key：議會政黨尤其是泛民搗亂，以及官僚不合作。但議會內建制派佔多數，政策失敗基本上同泛民冇關，至於官僚不合作，首當其衝當然係財政司司長，揸數死唔放水，梁粉何喜華先試一槍，見冇乜反應，再由金主陳啟宗發重炮，指他乃大罪人，曾俊華翌日在廣州笑笑口話心情沉重，梁振英則公開表示兩人合作無間，與陳啟宗切割。<br>梁粉水平低，平日圍埋一齊，就媽叉班政務官阻頭阻勢，講到入晒腦，習慣晒，何喜華在訪問中，出口砌財爺自是理所當然。<br>至於陳啟宗則相信係另一個故事，因當日係梁粉論壇，主場出擊，689幕後指使機會好大，而且用到咁重語氣，即係反映689為求在明年1月施政報告中狂派，已去到好desperate，所以先抬出梁粉重炮，如果屬689部署之攻勢，應有後續攻擊，其他外圍梁粉接力，諸如林鄭戰友羅致光、羅范等，作群毆式泥漿摔角，鬍鬚曾乃洪拳高手，兼且精於劍擊，深明防守劍之道，在於後發制人，有成個財金系在背後，加上北京支持，要抵擋梁粉攻勢，並不困難。<br>689要玩內鬥，佢自己民望低，本應潛藏，而非亂出招，巿民唔信任佢，認為佢係壞人，因此任何人站在689對立面，by definition, 一定係好人。即使鬥倒曾俊華，迫佢走，難道北京會畀梁粉陳茂波接任特區財政司司長？簡直妙想天開。當然，梁粉地產金主有此想法，並不為過，陳茂波東北加強版官商勾結交到貨，已令囤地多年地產孖沙笑逐顏開。</p><p>添馬男</p></body></html>