<html><header><meta charset="utf-8"><title>女神tea time：一蘭熱與IPO - Fifi</title></header><body><h1>女神tea time：一蘭熱與IPO - Fifi</h1><p>一蘭開張，一時間，報紙、fb，一碗又一碗拉麵「玉照」湧現。到底由幾時開始香港人成為「拉麵精」，竟甘心用睇兩場戲嘅時間去排隊，就為咗一碗麵？<br>不過最令人詫異係政府新聞處於一蘭開張當日，都特別發新聞稿祝賀。菲菲為此向發稿嘅投資推廣署八卦過，話說一年前，九州經濟產業局轉介一蘭畀佢哋，其間投資推廣署就為一蘭提供資料，幫手搞牌照、搵舖頭咁。所以一蘭成功落戶香港，佢哋都有功勞。<br>香港人貪新忘舊嘅程度一向驚人，熱潮往往來得快，去得仲快。想當日逼餐懵都要一親A&amp;F男香澤、一索誠品的書卷味，今日你仲會唔會？明明早兩個月先話「I Love一風堂」，今日就變成萬水千山食一蘭。聽講一蘭或會開兩間分店，唔係潑冷水，但真心勸佢唔好對「後市」期望太大。<br>香港人核心價值係趁墟，往往海外名店到港，有如一隻大熱新股掛牌，幾日內見頂，之後股價係點，就要見真章睇公司表現造化。<br>之前傳過一風堂會來港發IPO，雖然唔知會唔會成事，但相信到上市日，拉麵潮早已退潮，話唔定會係𠵱家日本好興嘅pancake店頂上。</p><p>Fifi<br>本欄逢周二、四刊出</p></body></html>