<html><header><meta charset="utf-8"><title>中環在線：青姐眼大　「使乜黐假睫毛」 - 李華華</title></header><body><h1>中環在線：<br>青姐眼大　「使乜黐假睫毛」 - 李華華</h1><p>噚日隔籬再隔籬版，有篇「錯愛胡孟青」，作者葉朗程話有位女性朋友跌落水，甩咗假眼睫毛，上水後由佘詩曼變成胡孟青，青姐粉絲睇完當然反感，認為有侮辱之嫌。青姐反而冇乜反應，笑言從冇用假眼睫毛，仲寸對方只係借佢個名谷收視。</p><p>指專欄伺機谷收視</p><p>鬧慣人嘅青姐強調自己百毒不侵，話「我對眼咁大，使乜黐（假眼睫毛），不過中環有好多女人戴假眼睫毛返工㗎！」暗示作者隨時得罪好多中環女人。佢又寸對方未夠班，未曾以真面目示人，只係想借佢個名谷收視。<br>查實青姐後生嗰陣，素顏都樣子甜美，只係生仔之後，冇乜點修身啫，咁唔係個個女人生完仔之後，都可以好似陳慧琳、李嘉欣，瘦到好似冇生過一樣咁吖嘛。<br>葉朗程可能亦知衰，噚日即刻喺本報網站慎重道歉。</p></body></html>