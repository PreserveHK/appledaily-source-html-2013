<html><header><meta charset="utf-8"><title>電視撈飯：《玩嘢王》終極整蠱<br>思捷遭大報復</title></header><body><h1>電視撈飯：《玩嘢王》終極整蠱<br>思捷遭大報復</h1><p>呢排無綫班視迷唔係講劇集《金枝慾孽貳》有幾悶，就係講劇集《神探高倫布》有幾神，㷫到幾乎想熄電視，唯一係星期六晚嘅《玩嘢王》至令大家有興趣開番個電視嚟睇，《玩嘢王》播咗三集，先後令林盛斌（Bob）、馬賽同埋鍾嘉欣人氣勁升，節目主持李思捷真係應記一功。</p><p>Bob話搞單大嘢</p><p>總共七集嘅《玩嘢王》差唔多播咗一半，反應咁好，本來想添食，不過好有難度，無綫非戲劇製作總監余詠珊噚日喺電話度話：「未諗添食，因為比較難，思捷行出嚟大家已經知佢係整蠱人。」反而余詠珊有另一構思，佢話：「我哋諗緊搵個機會畀曾經俾思捷整蠱過嘅同事，大反擊整蠱或糟質番思捷！」噚日阿Bob聽到話有可能整蠱番思捷即舉腳贊成：「百分百贊成，俾佢玩過嘅都會湧出嚟呀！搞單大嘢等佢估唔到，上次佢動員過百人整蠱我，諗都冇諗過，若果整番佢，就搵個主辦商話喺內地開演唱會，全場兩、三萬觀眾都係Johnson兵團，到時爆破、暴亂、打劫、火燭都齊，咁我就順番條氣喇！」<br>另外，嚟緊第四集嘅《玩嘢王》，思捷搵咗曹永廉幫手，玩欺騙感情，要曹永廉扮炒燶股票問人借錢，結果阿廉好友馬國明二話不說就借咗三萬蚊。事後馬明話雖然冇聽過阿廉炒股票，不過朋友叫到自然會借，而陳敏之亦都俾另一個同事問借錢，答應借六位數字，佢直頭索腿天后上身，夠晒義氣！<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網 http://hk.add.nextmedia.com睇番足本網上版，除咗有專訪外，仲有好多時裝靚嘢睇！ </p></body></html>