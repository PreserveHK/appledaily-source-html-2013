<html><header><meta charset="utf-8"><title>巨鴨現疲態　嘴翼漏氣</title></header><body><h1>巨鴨現疲態　嘴翼漏氣</h1><p>【本報訊】黃色巨鴨進駐尖沙嘴海港城五天後略現疲態，鴨嘴和鴨翼因漏氣出現皺紋，慘變皺皮鴨，但仍無損追鴨族興致。不過，昨日人流明顯回落，與丈夫及一歲兒子到此享受家庭樂的譚太，很高興毋須與人「逼餐懵」：「睇新聞咁誇張少少嚇親，加上有朋友嚟過逼到求其影兩張相就走，所以專登等到今日先嚟，避開第一浸人潮。」</p><p>家住西貢的趙小姐更專程帶8個月大狗仔Garfield追鴨，「屋企有隻黃色菠蘿公仔，佢好鍾意玩，所以帶佢嚟睇大型黃色鴨，等佢開心吓。」Garfield目光全程緊鎖巨鴨，又不停擺尾，「睇佢幾Enjoy！」<br>追鴨族興奮忘形，24隻小鴨續被蹂躪，有家長直言不會阻止子女爬鴨背：「影相靚啲嘛，小朋友挨吓坐吓有乜嘢問題？」<br>附近報販則繼續抓緊商機大發「鴨仔財」，除了一度賣斷市的「老翻」塑膠鴨玩具外，有報販引入數十個印有小鴨圖案瓷杯，每個索價100元，甚受追鴨族歡迎。移居英國的港人葉太前晚才下飛機，昨午即急不及待「朝聖」，「上次倫敦錯過咗，喺英國有留意鴨仔新聞，今次咁啱喺香港就嚟睇吓」。她坦言鴨仔商品稍貴，「細細隻鴨仔都賣48蚊」，但為博孫仔開心，仍花200元買兩個瓷杯帶返英國。</p></body></html>