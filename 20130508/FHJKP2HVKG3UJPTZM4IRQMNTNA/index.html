<html><header><meta charset="utf-8"><title>隔牆有耳：<br>EQ大輝　爭奪「潮人」票 - 李八方</title></header><body><h1>隔牆有耳：<br>EQ大輝　爭奪「潮人」票 - 李八方</h1><p>立法會議員天主教監察組前排話，民建聯葛珮帆嘅考勤表現欠佳，上咗任成百日，連一個動議或者修訂都未提過。或者崩口人忌崩口碗，噚日佢專登拖埋沙田班𡃁申冤，表明自己上任第105日已經提出動議，而且發過言9次、提出過2條口頭質詢同埋8條書面質詢，嚟緊仲會喺沙田動作多多，例如向政府爭取沿城門河整wifi、喺大學站同科學園設自助單車系統。<br>所以呢，人係有壓力先會向前嘅。政圈早有傳聞話唐營嘅林大輝下屆立法會可能到新界東轉直選，葛珮帆老實不客氣話確實佢同大輝嘅票源有重叠，尤其大家都係潮州人，不如女選民投佢，男選民投大輝咁話。順帶一提，女選民係多過男選民嘅，心照啦！</p></body></html>