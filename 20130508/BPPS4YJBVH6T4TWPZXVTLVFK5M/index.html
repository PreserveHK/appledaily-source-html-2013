<html><header><meta charset="utf-8"><title>隔牆有耳：鉸剪失效了<br>曾鈺成剪布剪唔斷 - 李八方</title></header><body><h1>隔牆有耳：鉸剪失效了<br>曾鈺成剪布剪唔斷 - 李八方</h1><p>近排煩緊點樣剪布嘅立法會主席曾鈺成，噚日出席華人革新協會成立64周年會慶，呢個會嘅主席致辭時，特別祝曾鈺成早日成功剪布。點知唔講尤自可，一講就即死火。當曾鈺成用鉸剪剪條用紅布造嘅綵帶時，竟然剪極都唔斷。<br>現場唔少建制派議員同嘉賓睇到，唔係呆咗就淨識喺度笑，同場嘅鍾樹根就笑言大會擺明整蠱曾鈺成。最終曾鈺成前後換過兩把鉸剪，再用盡九牛二虎之力至成功剪布，快過另一名成日話要剪布嘅民記議員葉國謙少少。曾鈺成事後話，剪布多次失敗反映自己把鉸剪唔係好利，又話政府同拉布議員自己傾掂數解決件事就最好。</p></body></html>