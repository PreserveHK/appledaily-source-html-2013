<html><header><meta charset="utf-8"><title>金手指：重申一注買珠管 - 孫柏文</title></header><body><h1>金手指：重申一注買珠管 - 孫柏文</h1><p>上個禮拜風平浪靜，轉到今周天下大亂。今日入題前，想先賣個小廣告。下個禮拜三晚，孫柏文會繼上個月李兆富咁，幫獅子山學會做個seminar，名額30，收費50。會講點喺泡沫上、落車，由97紅籌到07直通車。Google個題「坐上神話的順風車」同我個名就搵到。相信冇乜50蚊嘅活動，可令大家唔覺得自己嘥咗兩個鐘頭嘅生命。<br>入題。上個禮拜二，應承大家講珠江鋼管（1938）。舊年3月6日，珠管賣3.18元，我第一次叫大家一注獨贏買珠江鋼管。噚日收3.37元，升少少。當然，作為明燈，隻嘢要舊年先落1.73元後再上。<br>我曾話過買珠管係因為佢係頁岩氣概念股中，最唔會被國家發改委影響，因為佢會因全球頁岩氣革命受惠。咁舊年，佢哋幾年前上市集資話要增加產量嘅計劃，卒之投產，上半年收入升26%，毛利不但冇因生產量上升而下跌，仲要升。冇計，天然氣沸點喺零下百幾度，氣體運輸最有冇成本效益，所以管道需求先咁勁。<br>佢今個禮拜五公佈業績，屆時我睇佢營業額同利潤最少升兩成五，仲要打後都會咁。現時市場唔信，所以先得9倍市盈率。情況似舊年中期前，股價俾人質，之後一出業績就升到飛街。如果業績符合我嘅預期，應該喺短期內升到5元。雖然舊年唔到，不過我亦重申12個月目標價7元，升幅一倍。</p><p>歐美會有托市措施</p><p>最後講塞浦路斯。佢哋方案未落實，已經轉軚，話由兩層掠水方案，變三層。所以最終仲大把變化空間，可能最終話當冇發生過。用通脹偷存戶購買力都未夠快，惟有直接搶。美帝同歐帝官員已知方案同其可能有嘅後果，所以一定有托市措施。<br>唔同意可以喺下個禮拜三晚來面對面鬧我。</p><p>孫柏文<br>獨立股評人<br> http://facebook.com/shuen <br>本欄逢周二刊出</p></body></html>