<html><header><meta charset="utf-8"><title>中環在線：<br>輪后跳出法巴　覓新天地<br>珠珠劈炮湊B - 李華華</title></header><body><h1>中環在線：<br>輪后跳出法巴　覓新天地<br>珠珠劈炮湊B - 李華華</h1><p>前「新聞之花」趙海珠唔做法巴輪后，暫時唞唞湊仔，遲吓先重出江湖。珠珠今年1月順利誕下麟兒，升級做阿珠媽，轉眼亦坐完月，不過佢冇返工，反而遞信唔撈，話想專心用多一、兩個月湊仔，遲吓先積極搵工，轉換工作環境。<br>珠珠老公Vincent做物流生意，家境不俗，珠珠生完仔，想專心做少奶奶都好正常，咁啱聽聞佢噚日遞信唔撈，即刻打電話恭喜佢上岸啦；點知佢話係一場誤會，佢確實辭咗職，但係唔打算全職湊仔，只係諗住換個工作環境。</p><p>唞一唞　想轉做主持人</p><p>「06年尾離開電視台，轉做窩輪，到𠵱家都有六年，覺得係時候轉換工作環境，接受新挑戰。」至於將來想轉做乜呢？佢暫時冇心水，淨係話未必做番傳媒，多數留喺金融界，希望做啲對人嘅工作，例如公關，如果有機會，做節目主持人都可以。<br>講番兩個零月大嘅「珠仔」，似阿媽一樣咁精靈可愛，𠵱家有14磅重。珠珠生完仔之後都算收身成功，佢話，減多6磅就回復原本體重，希望過多兩個月，以最佳狀態成功搵工，下半年就可以復出。珠珠粉絲即管等吓啦，不過，話唔定遲啲又有女主播轉做輪后呢。<br><br>李華華<br>mailto:LiWaWa@AppleDaily.com</p><p>新game出爐 ～ 快啲試下自己有無辦法上車啦！<br>【「樓」年運程小測試】<br> http://www.tomonews.net/game/hkhousingpolicy/ <br></p></body></html>