<html><header><meta charset="utf-8"><title>隔牆有耳：記者追訪到陸羽　肥佬黎請食蝦餃 - 李八方</title></header><body><h1>隔牆有耳：<br>記者追訪到陸羽　肥佬黎請食蝦餃 - 李八方</h1><p>雖然呢排針對壹傳媒嘅暴力事件一宗接一宗，但無損老闆黎智英嘅心情，每朝如常去中環陸羽茶室嘆茶，日日都惹嚟傳媒追訪。自稱唔係「神探」嘅肥佬黎，近排冇搞gag，但一樣有驚喜畀記者。<br>話說噚日朝早約6點15分，肥佬黎由司機載往陸羽飲茶，八方同事同其他傳媒如常喺門口守候，其間陸羽一名點心師傅走出嚟吹水，記者相信係隨口問句：「啲點心好唔好食？」佢即係話：「叫你老細請你哋食啦！」</p><p>冇上頭批准 行家唔敢食</p><p>點知呢位師傅入番酒樓後、即刻出嚟同記者講：「你老細叫你入去坐低食。」查實在場唔只《蘋果》記者，行家梗係面面相覷唔敢行動，師傅見記者郁都唔郁，咪返入去陸羽囉，一分鐘後又出嚟同記者講：「真係唔係講笑……」<br>話音未落，肥佬黎親自推門走出來嚟落單：「你哋食乜嘢呀？」太錯愕下，成班記者冇反應，肥佬黎就親自發辦，對酒樓職員話：「蝦餃、燒賣，整多籠叉燒包。」之後女侍應立即遞上兩盒點心，由於未經上頭批准，有行家冇接受肥佬黎好意，八方同事就卻之不恭，仲老實不客氣打包。據知三籠點心約120蚊，當然肥佬黎埋單啦。<br><br>mailto:pf_lee@appledaily.com</p></body></html>