<html><header><meta charset="utf-8"><title>他們非為呃Like上前線　為彌補傳媒不足</title></header><body><h1>他們非為呃Like上前線　<br>為彌補傳媒不足</h1><p>在fb送飯、微博撈麵的日子，傳統媒體已經不能再主導大氣候。人人都是記者的年代，梁日明與Benson Tsang走得最前。每逢7.1大遊行，他們總會孭着相機、Hand Cam、腳架一大堆架生，即時追擊，即時分享。不管你Like與不Like，他們就是要把你帶到抗爭最前線。他們非為了呃Like，全憑一顆與強權周旋的鬥心。<br>記者：蔡元貴</p><p>留意社運的網民，應知道SocREC這名字。創立於2010年的社會記錄協會，是由幾名熱愛拍攝、音響、IT的朋友組成，沒有一人是全職，個個都要為口奔馳，利用所餘無多的公餘時間參與SocREC活動。創辦人梁日明任職空運業，通宵上班，遇上遊行示威，他就犧牲休息時間，帶備拍攝器材跟大隊，現場直播遊行活動，並保存檔案以便網民在以後有需要時重溫。<br>「我哋核心成員9至11人左右，但全部都係業餘興趣，冇職員，所以唔會腐化、官僚，將來散檔就拍手無塵。」他們要自掏腰包，撐起SocREC。除了每月支付工廠大廈單位租金1,700元，儲存裝備器材，還要自資數十萬元的攝影器材，唯一收入就是街頭及網上捐款。這樣操勞又傷財，為了甚麼？<br>「我一向對拍嘢有興趣，幾年前開始，已經有好多人喺遊行期間拍片，問題係冇系統咁做紀錄，資料好易遺失。某啲短片上載之後會好hit，但係隔一排就會沉底，等於白做。而且呢啲短片，係由唔同人各自拍攝擺上網，冇系統，好亂，散修修，後來有人想睇番，未必search到。所以SocREC就自己出動攝錄，做直播，然後將啲片段整合埋一齊，等人可以按圖索驥。」<br></p><p>無剪輯片捧紅黃之鋒</p><p>他們不滿足於主流傳媒對遊行示威的報道手法，認為SocREC可彌補不足：「一般傳媒報道遊行示威篇幅有限，而且會通過剪裁加入主觀角度。我哋唔去做編輯。幾百萬hit rate唔係我哋方向，我哋啲嘢好長、好悶，因為我哋唔會揀嘢畀人睇；但係我哋冇特效、冇旁白、冇意見，可信度高。以後無論傳媒行家、大學師生，有需要重溫足本遊行片段，都有個資料庫。」<br>說得如此高層次，到底SocREC威力有多大？「其實黃之鋒咁紅，都係全靠我哋拍條片。反洗腦教育初期，學民思潮喺政總請願，記者同黃之鋒做訪問，講咗好耐，但係出到街得番一兩句。我哋就將條片完整咁上載出來，網民見到黃之鋒講嘢好有條理，條片越傳越勁，小明星就係咁樣產生。」梁日明說着，難掩一臉自豪。<br>紀錄多次7.1遊行，梁日明印象最深，反而是一次遊行完結後的事。2010年7.1遊行大隊和平散去後，一群以80後年輕人為主的示威者留守政總，抗爭至深夜時分，港大學生陳巧文突然與男友爬上大樹，以防被警方抬走清場。二人在樹上逗留了數小時，至翌日清晨五時許才被消防員利用雲梯驅回地面。SocREC成員其間也在現場通宵見證，梁日明形容這是他在歷次7.1中見過最「過癮」一幕。<br></p><p>警權膨脹抹黑示威者</p><p>梁日明還在遊行演變中察覺到，警權不斷膨脹。「自從曾偉雄上台之後，對示威遊行管制得好嚴，唔理乜嘢人，拉晒先。警方對我哋呢啲民間記者好唔友善，覺得我哋係敵人，因為我哋影到佢哋嘅醜態。」2011年3月，一名男警向一名示威少女的胸口喪打三拳，就是靠SocREC現場紀錄揭發出來，警方無從抵賴。<br>另一變化是，警方越來越多招數抹黑示威者。譬如刻意收窄遊行範圍、拖延遊行隊伍進度，使示威者鼓譟，繼而產生衝突。梁日明認為這是警方給示威者製造的陷阱，令不在場的公眾覺得遊行人士過激。<br>即使警察打壓，SocREC仍會堅持做好紀錄者的角色：「好多人流咗一身汗，新聞唔會一一報道，我哋幫佢做紀錄，個心願就係咁簡單。呢個功能好重要，屬於香港歷史一部份。一個社會運動，一定有重要訊息，如果呢啲訊息隨住時間流逝而消失，就係白做。」</p><p>蘋果互動</p><p>今年7.1，有咩理由令你上街？（首六位）<br>1.爭取真普選：421人<br>2.要梁振英下台：358人<br>3.不滿政府垃圾施政：213人<br>4.抵制建制派購物優惠，上街不消費：116人<br>5.我只係搵唔到一個合理理由唔上街：88人<br>6.預演佔中：68人<br><br>你估今年有幾多人7.1上街？<br>少過10萬人：25票<br>10-20萬人：25票<br>20-30萬人：31票<br>30-40萬人：59票<br>40-50萬人或以上：676票<br><br>讀者可登入《蘋果互動》facebook專頁投票。投票結果會在7.1前於《蘋果日報》刊登。（上述投票結果截至昨晚10時）<br> http://www.facebook.com/AppleDailyExchange </p></body></html>