<html><header><meta charset="utf-8"><title>電視撈飯：《飛虎II》BB也瘋狂鍾嘉欣：我躁鬱暴力</title></header><body><h1>電視撈飯：《飛虎II》BB也瘋狂<br>鍾嘉欣：我躁鬱暴力</h1><p>今次真係嘉欣BB也瘋狂啦！鍾嘉欣BB噚日喺將軍澳電視廣播城為無綫劇《飛虎II》試造型，套劇仲有回巢嘅馬德鐘，同埋一班冧莊做飛虎嘅梁烈唯、羅仲謙同袁偉豪等，佢哋着晒成副武裝上陣，上集女主角宣萱因為同無綫關係麻麻而推咗唔拍，結果由嘉欣BB做女主角。<br>做CIB嘅嘉欣BB好開心今次有新轉變，佢話：「我相信呢套係入行以嚟精神上辛苦嘅一套，我喺戲裏面會有啲躁鬱，成日好多嘢講，仲好暴力兼好重使命感，我自己都覺得好大壓力。」佢好搞笑話睇怕拍完套劇之後，大家唔會再叫佢做嘉欣BB。</p><p>馬德鐘慶牛一</p><p>套劇係馬德鐘轉咗部頭合約嘅第一個工作，佢嘅地位真係今非昔比，唔單止壓軸出場，無綫仲安排咗個蛋糕慶祝佢正日生日，馬德鐘笑笑口話：「多謝，多謝！所以真係返得好開心，我哋簽咗兩年部頭，唔知下一套會唔會係《飛虎III》呢？最緊要係觀眾鍾意！」<br>梁烈唯同苟芸慧今次由情侶變做夫婦，唯唯笑話：「之前話佢電我，𠵱家話我哋結咗婚，發生埋關係㖭！」聽講到𠵱家都唔知有冇床戲，唯唯聽到大家話要睇咀戲同床戲，佢話會主動要求：「係咪要我露啲胸肌，跟住苟姑娘挨喺胸肌上面睇電視，我諗都幾好睇。我嗰點好靚，苟姑娘嘅閃亮眼睛同我嗰一點有互相呼應嘅效果。」<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p></body></html>