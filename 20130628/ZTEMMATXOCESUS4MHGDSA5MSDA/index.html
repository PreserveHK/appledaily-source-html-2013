<html><header><meta charset="utf-8"><title>中環在線：上市商會選主席　辛定華WIN - 李華華</title></header><body><h1>中環在線：<br>上市商會選主席　辛定華WIN - 李華華</h1><p>上市公司商會噚日召開週年大會選出新主席，晶門科技（2878）主席辛定華以黑馬姿態當選。前主席羅嘉瑞冇全退，同新地（016）財務總監陳國威（原屬委員）一齊轉任副主席。<br></p><p>商會越見人強馬壯</p><p>上市公司商會早於2002年因「仙股事件」而成立，起初牙力一般，及至2008年底發生「董事禁售期事件」，藍籌股陸續參與成為成員，人強馬壯起來，羅嘉瑞翌年開始成為主席，專門同監管機構溝通同講數。<br>聽聞噚日開會，早排傳出有意參選嘅和黃（013）副董事總經理周胡慕芳冇選，只有辛定華出選，並獲委員一致通過由佢接任。周太續任常務副主席，同另外四位副主席都係核心成員。<br>觀乎新地亦有代表做副主席，呢個商會似乎越來越有份量。事實上，商會舊年底慶祝十周年，超人李嘉誠亦有畀面到賀，可見非一般地位。<br></p><p>熟悉條例　講數話咁易
</p><p>辛定華投資銀行出身，包括晶門在內，佢係五間上市公司獨董，做過聯交所上市委員會、證監會收購及合併委員會委員，熟悉條例同市場運作，日後同監管機構講數，冇難度。<br><br>李華華<br>mailto:LiWaWa@AppleDaily.com</p></body></html>