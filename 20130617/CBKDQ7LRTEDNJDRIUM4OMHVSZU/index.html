<html><header><meta charset="utf-8"><title>中門大開：問責十年 - 添馬男</title></header><body><h1>中門大開：問責十年 - 添馬男</h1><p>上星期城市論壇討論龍尾灘保育爭議，環境局一個政府官員都冇出席，比出席嘉賓寸爆今屆政府係威係勢搞環保，搵埋一班深綠環保中人當官，包括局長黃錦星、副局長陸恭蕙到政治助理歐詠芷，但最終竟然連一個城市論壇都唔敢去，究竟搞邊科？<br>我早已預測呢個深綠團隊會係本屆政府之「軟肋」，結局將會俾人鬧爆兼一事無成。上屆局長邱騰華醒目得多，畢竟有過政務官訓練，識得管理公眾期望，一上場先整個幾億基金畀綠色團體申請，人人有份永不落空，收買人心。反之本屆政府由特首至局長，不斷推高公眾及團體對環保施政期望，如擱置新焚化爐、擴建堆填區、龍尾灘人工海灘工程，但劑劑都係冇法deliver，變成空頭支票，敗走爛尾告終。</p><p>環保問題　自己整死自己</p><p>政務官與壓力團體出身的政客，有一個好基本分別，政務官小講多做，估計做唔到就唔講。反之業餘政客壓力團體則多講小做，無論做唔做到都up front講咗先，討好群眾。兩種政客推動施政方式會產生不同效果，政務官唔會開好多瓣，只會做好一兩件有把握之工作，業餘政客瓣瓣都話掂，但冇件做得成，以為講咗就當做咗。當初新焚化爐本也搞掂，準備上馬，但俾未上任之新政府call停，當時好似好有型，但已種下苦果，因為短期減廢根本無良策，除咗燒就係堆填，甚麼源頭減廢冇十幾廿年都唔見效果。當新政府提高了公眾期望，外邊一般群眾以為真係唔使擴建堆填區及起焚化爐，而知情之政黨政客則乘機詐儍扮懵，袖手旁觀，唔出聲睇你點死。<br>到今日醜婦終須見家翁，硬住頭皮去立法會攞錢做擴建工程，全人類企出來反對，逼政府擱置。呢班業餘政客仲未醒，仍當自己做壓力團體，一年來不斷去同綠色團體傾，局內政務官已不滿班政客去街外收收埋埋一大堆不切實際之訴求，不斷推高環保界對施政之期望，到最終一事無成，完全係自己整死自己，與人無尤，今屆問責PO表現是一大倒退。<br>問責制POAS在02年老董第二任實施，至梁振英12年7月成立新政府，經已實行了十年，本應擺脫業餘水平，培育出專業政客，但奈何用人標準五時花六時變，缺乏基本發展方向，好多基本問題冇搞清楚，究竟甚麼才算是治港人才，需要有甚麼履歷，如參與選舉、政黨、論政智庫及傳媒關係等，又甚麼情況下PO要問責下台？長期「表現失敗」之局長如何處理？標準何在？而離開後有甚麼政治出路或旋轉門。香港既要普選，又要有良政善治，成敗關鍵在於建立制度去培育出一個專業的political community。<br>十年人事，仍未踏上制度化、透明化及專業化，港人治港要成功，談何容易！</p><p>編按：<br>2013年是7.1遊行十周年，一連十日作者會評論十年來香港政局之變化。</p><p>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>