<html><header><meta charset="utf-8"><title>智取大市：H指圖表令人心寒 - 晉佳</title></header><body><h1>智取大市：H指圖表令人心寒 - 晉佳</h1><p>外圍升，H股照跌；外圍跌，H股陪跌。搞到最近H股指數連跌12個交易日，認真恐怖，再睇埋H指月線圖MACD指標，就更加心寒，如果H指6月至7月都冇起色，隨時出現雙熊沽售訊號。<br>呢個訊號有幾恐怖，至少喺H指1994年推出以來，都從未試過出現。如果參考恒指，唔好意思，過去50年都未試過好明顯嘅月線圖雙熊沽售訊號，每次MACD線同訊號線喺熊區重叠嘅時候，MACD線往往唔會跌穿訊號線，唔會確認利淡訊號，恒指亦普遍會拗腰回升。當然，晉佳都好希望港股可以逢凶化吉。<br>暫時睇劇本，H股以至港股睇嚟會好快擺脫上落市，相信兩三個月內大概可以睇到方向。如果H指未來兩三個月內都冇起色，造出明顯嘅月線雙熊，後果有幾衰，晉佳答唔到各位。簡單啲講，H指可能出現廿年來最利淡嘅MACD沽售訊號，係前所未有嘅利淡訊號，咁樣講大家可能更易明白。</p><p>反彈即套現　睇定至買</p><p>喺極凶險嘅訊號形成之前，港股其實都可能有一線生機，如果短期內出現重大利好消息，就有機會將MACD劣勢變成強勢，就好似過往恒指月線圖嘅MACD線同訊號線喺熊區重叠，然後MACD線回升嘅走勢。粗略斷估，好消息唔係咁易迫得出嚟，所以暫預測港股稍後有七成機會轉熊市，得三成機會改變劣勢，保住牛市。<br>長線講完，短線又點？星期三聯儲局議息，大部份人覺得美國唔會咁早提退市，事實上，近期聯儲局官員對於早退定遲退，都似乎未傾掂數，假如聯儲局係放風想測試市場反應，相信亦已經試咗，所以嚟緊議息唔似會有驚天壞消息出現，未來一周股市似乎相對安全，的確有超賣反彈嘅條件。<br>不過，即使有博反彈嘅空間，都係小心啲好，寧願將嚟緊嘅反彈浪，暫時睇成套現機會，如果環球股市真係有好消息帶動，出現轉機，到時再入市都絕對唔遲。最緊要「留得青山在」。</p><p>晉佳</p><p>本欄逢周一、三及五刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>