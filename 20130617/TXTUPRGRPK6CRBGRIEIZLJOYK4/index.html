<html><header><meta charset="utf-8"><title>中環在線：機管局開會　火花四濺<br>姑爺擺款　張建東還擊 - 李華華</title></header><body><h1>中環在線：機管局開會　火花四濺<br>姑爺擺款　張建東還擊 - 李華華</h1><p>機場管理局呢排認真多是非，話晒咁大間機構，是非又點止一、兩單咁少呢，去到主席級數都有是非。講緊現任主席張建東，同埋盛傳將會接任機管局主席嘅「梁粉」羅康瑞，聽聞兩人開會時，偶爾你一言我一語過番兩招咁㗎。</p><p>羅康瑞將CY掛口邊</p><p>咪睇「上海姑爺」羅康瑞平時打扮官仔骨骨，講嘢笑笑口兼陰聲細氣，佢始終係瑞安建業（983）同瑞房（272）兩間上市公司嘅老闆，打造咗個上海新天地，1990至1999年又做過臨機局同機管局成員，有番咁上下江湖地位同架勢。</p><p>「你做咗主席先講」</p><p>聽聞佢今年初被委任做機管局董事後，開會時好積極表態，又不時將CY掛喺口邊，似係要幹一番大事業咁款，有時仲好似想做埋主席嗰份，搞到張建東曾經試過忍唔住好有禮貌咁還擊一句：等你遲啲做咗主席先講。<br>機場搞緊第三條跑道，羅康瑞做建築、地產，難免又以專家身份畀好多意見。<br>張建東屬前朝人，獲前特首曾蔭權器重，2011年中獲第二度委任為機管局主席，任期三年，明年中做夠六年點都要走。羅康瑞今年初入局冇耐，已傳出佢會接任主席一職，只係估唔到佢咁快做嘢啫。兩位主席高手過招，旁人最好梗係剝住花生睇戲啦。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>