<html><header><meta charset="utf-8"><title>逢3一驚 - 左丁山</title></header><body><h1>逢3一驚 - 左丁山</h1><p>特區政府挑選緊公關公司為人口政策諮詢顧問，預料不久之後，政府會陸續推出不同款式嘅宣傳工作，喚起市民對人口政策嘅注意。係人都知香港人口有兩個大特點：（一）平均壽命長，世界上數一數二，（二）本地人口出生率低，潮流興遲婚，遲生育或不生育，家庭成員數目一路縮少。既有如此特質，未來三十年，香港人口平均年紀必然向上升，二十歲至三十歲就業人口必然減少，即係話，交稅之人日少，退休之人日多，用古語講就係食之者眾，生之者寡，香港長遠嚟講究竟如何是好？社會上必須來一場大辯論，譬如最高工時（或稱標準工時）如果設立，勞動力供應不足必然惡化，全民退休保障如果建立，未來特區政府既財力是否可以持續負擔？會否走上希臘之路？<br>講人口政策，政府既然請得公關公司，必然大鑼大鼓咁樣搞諮詢，但另一方面就靜悄悄咁成立一個「長遠政府財政計劃工作小組」，純從技術層面推算特區政府之未來二三十年嘅財政計劃，即係話係搞數據、數字、做吓預算預測啫，不作政策結論，呢個時候做projection有何作用？睇嚟目標好簡單，就係預備以數字數據嚟頂住工會派嘅福利派糖攻勢，財政司司長正在準備與全民退保派在立法會來一場決戰。<br>我地普通市民向來自己顧自己，沒向政府拿過一分錢，現在只望梁振英唔好搞壞經濟，令我地再度成為負資產人士啫。呢日在馬場刨馬之餘，亦要應酬，一位太太講到逢3一驚，令左丁山大感興趣問佢：「你已經上晒岸，仲有乜好驚？」太太話：「為下一代驚吖嗎，依家睇見啲新潮阿媽、阿爸成日驚子女入唔到好學校，講到逢3一驚，聽得多，連我都驚埋。佢地話喎：子女3歲驚入唔到著名幼稚園，13歲驚入唔到著名中學，23歲大學畢業驚搵唔到工作，33歲驚娶唔到老婆或者嫁唔出，43歲就驚仍然冇錢買樓，53歲驚俾公司認為係老餅，被逼提早退休，63歲驚退休後生活費不足，73歲就驚提早上天堂！」左丁山聽到嘻哈大笑，稱讚呢位太太夠晒幽默感，點解自己從來冇驚過呢？老婆話：「你自3歲起就知道自己乜都冇，一路篤卒過河，有進無退，眨吓眼捱到今日，如果你早啲知驚，怕一早投咗降咯！」</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>