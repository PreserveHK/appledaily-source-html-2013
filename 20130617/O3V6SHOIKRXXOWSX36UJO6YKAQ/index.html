<html><header><meta charset="utf-8"><title>夏日體晒：<br>What＇s SUP</title></header><body><h1>夏日體晒：<br>What＇s SUP</h1><p>曾幾何時，三為一體的公民Babies索爆球場，如今只剩下25歲的Yuki仍活躍體壇，最近她開口埋口What's SUP，原來因情傷重了20磅的她想藉SUP（Stand Up Paddleboarding，立式單槳衝浪）回復以往110磅身形；最重要是SUP不受風雨影響，冇藉口偷懶。記者：徐嘉華　攝影：黃賢創<br>器材提供：香港水上活動拓展中心</p><p>訪問在端午前的赤柱正灘進行，海面比街市還繁忙，有練龍舟、有玩滑浪風帆、獨木舟，還有不少本土及外籍人士玩SUP；約12呎長的SUP板加支槳，像獨行俠。香港流行SUP只是近兩年的事，有熱心的居港外籍SUP人，每個月第一個星期六搞比賽，由大潭划去赤柱，全程8公里；3名SUP迷蔡利強、陳繼安及Katy是本土選手的表表者。<br></p><p>記：點解轉玩SUP，有咩吸引？<br>蔡（82年亞運滑浪風帆銅牌）：SUP不太受天氣影響，風帆要有風，太細風又比唔到賽，但SUP冇風又得，有風又得，有浪又得。雖然SUP嘅速度最多去到每小時7海里，但SUP自己一手一腳向前划，更具挑戰性。<br>Katy：我自細玩滑浪，所有板類都啱，我好多時當SUP係訓練，講真，我鍾意玩滑浪多啲，有快感，但冇浪就企喺度，所以冇浪時就會玩SUP；佢係好講求意志嘅運動，尤其8公里嘅比賽，途中遇到日曬雨淋，或者大風大浪，冇鬥志好易放棄。</p><p>記：玩SUP可以keep fit？<br>蔡：玩SUP連去健身室嘅錢都慳番！每次8公里嘅比賽好似做咗2,000吓sit-up，好多初學者都只識用臂力，划完後肩膀及雙手會好痛，其實正確係用腹部力量帶動每一槳，一定唔會有肚腩，連拜拜肉都會冇埋，SUP係全身運動。</p><p>記：女仔玩SUP有難度？<br>Katy：我覺得就算普通女仔玩，只要平衡力ok，識游水就唔太難；我喺板上做瑜伽都冇問題，因為SUP板長12呎，闊超過兩呎，好多空間。香港𠵱家有幾百人玩，男女比例係8:2，每月比賽都有5、6個女仔參加。<br>Yuki：我都覺得比想像中輕鬆，我未玩過SUP，上水前都驚跌落水，但Ken（王合喜）教我由綁腳繩到上板，都幾易上手。比較難嘅係控制轉彎，有時會唔記得點划。另外，好鍾意SUP可以有幾種坐板方式，企得耐可以跪喺度或者坐喺度，一班女仔約埋一齊玩，一人一隻都幾cool。</p><p>後記</p><p>公民babies各散東西<br>還記得Honey的騷、QQ的cute、Yuki的清純？她們3年多前幫公民打氣而廣為人識，如今各散東西，做空姐的Honey長居美國、QQ繼續做全職空姐，城大畢業的Yuki就已計劃加入體育主持及評述員行列，希望以最弗狀態迎接幕前工作。<br></p><p>知多啲</p><p>SUP是立式單槳衝浪（Stand Up Paddleboarding）的縮寫，60年代起源於夏威夷，當時滑浪教練就是站在板上幫滑浪客影相，07年在加州開始第一場SUP賽。</p><p>邊度玩</p><p>香港水上活動拓展中心<br>地點：赤柱正灘<br>開班：每日有班<br>會員收費：$350-$990不等，視乎人數<br>租用器材費用：$80（小時）、$300（日）<br>要求：必須8歲以上、能游50米以上<br>網址： http://www.aquabound.com.hk <br>查詢電話：8211 3876</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>