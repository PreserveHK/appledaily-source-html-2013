<html><header><meta charset="utf-8"><title>隔牆有耳：<br>政總維穩　擺超級鐵馬 - 李八方</title></header><body><h1>隔牆有耳：<br>政總維穩　擺超級鐵馬 - 李八方</h1><p>警察有大支裝胡椒噴霧，估唔到門常開建築群，都有加升級版鐵馬加強維穩。八方噚日喺門常開行咗轉，先見識到政總嘅超級鐵馬陣，之後行過兩步經過立法會，仲見到最新訂購嘅增高版鐵馬。有咗呢批超級鐵馬，狼振英要區隔示威者，可謂易如反掌。<br>由梁粉兵團、「愛」字頭核心成員組成嘅「愛中港青年文化社團聯會」噚日喺政總廣場搞咗個政制發展論壇，仲請到行政會議召集人林煥光做講者。</p><p>開閘護高官阻記者採訪
</p><p>政總又名門常開，可算係黑色幽默，單睇佢喺廣場擺幾重鐵馬陣，就知政府度門有幾「開」。噚日林煥光離開時，記者問佢點睇斯諾登事件、有傳行會又有成員捲入醜聞等，身陷鐵馬陣嘅林煥光俾記者追問又冇路走，有保安就即開聲護駕：「林生，呢邊。」在場警察、保安即配合挪開鐵馬，林一個側身過去後，竟然嗱嗱臨閂番個鐵馬，記者不得越雷池半步。八方同一眾行家質問對方點解阻撓採訪，佢哋只係叫記者問番行政署喎。行政署話如果有人要走，職員係會搬開鐵馬。<br>喺政總隔籬嘅立法會，聽聞最近換咗批新鐵馬，比舊有嘅更高約十幾cm，又更加穩陣，唔係咁易俾人衝擊倒。<br>至於個論壇，主辦機構話要「全港演藝界（歌、影、視）大召集」，結果嚟咗幾個連名都噏唔出嘅「演藝界代表」嚟撐場。一眾「演員」講點解要反對佔領中環，不過有人一講就露底，連佔中係乜嘢都搞唔清楚，猛咁反對「佔據香港」。<br><br>mailto:pf_lee@appledaily.com<br>李八方</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>