<html><header><meta charset="utf-8"><title>藝人鬧無綫　遭nowTV河蟹</title></header><body><h1>藝人鬧無綫　遭nowTV河蟹</h1><p>香港電視藝人和員工近日為爭取發牌連日留守政府總部，當中由無綫跳槽港視的藝人艾威、林文龍、關伊彤和朱婉儀等，上周四接受梁思浩主持的收費電視now TV節目《娛樂審死官》第74集訪問，關伊彤和朱婉儀在鏡頭前哭訴被無綫欺負。節目出街後，now TV的節目向來可供客戶隨意翻看，有觀眾投訴這集節目離奇失蹤，據悉由於這集內容敏感，now高層為免破壞兩台友好關係，有人下旨刪走重播片段，「河蟹」該節目。 </p><p>王維基揸弗的香港電視未獲政府發出免費電視牌照，引發員工和巿民不滿，過去的周日有12萬巿民上街遊行，宣洩不滿政府「黑箱作業」，港視員工連日留守中環政府總部，昨晚再有集會活動，引爆出一場電視風雲。艾威、林文龍、郭峰、關伊彤和朱婉儀等港視藝人，上周四獲邀到now TV接受梁思浩主持的節目《娛樂審死官》第74集訪問，當中同為港姐出身的關伊彤和朱婉儀錄影時大爆受無綫欺凌的辛酸史，兩女提到委屈處更激動落淚。now TV向來跟無綫關係良好，這集節目即晚出街後，重播功能卻遭「河蟹」，離奇失蹤，有指這是now TV高層指令，事出突然，過往節目從未發生。</p><p>一年一騷收入微薄</p><p>關伊彤和朱婉儀分別是02年和2000年落選港姐，她們加入無綫後一直只做閒角，待遇當然不及當紮花旦。關伊彤曾在劇集《師奶兵團》跟陳法拉齊齊水着賣肉，雖未獲無綫厚待，但關伊彤效力了無綫10年才過檔港視，她在當日《娛樂審死官》中說：「TVB有好多種唔同約，我嗰時係一騷約，有工開就等於有糧出，我一個騷約千幾蚊。」<br>對於一年一騷的微薄收入，關伊彤欷歔說：「真係生活唔到，自己有時會覺得咁大個女，我都未可以養到屋企，仲要屋企人支持番我轉頭，我會覺得自己好冇用。」講到辛酸史，她即泣不成聲。現已為人妻人母的關伊彤明白個人條件受局限，她說：「我冇奢望自己被捧上一線，女仔唔襟擺㗎，我今年30歲，唔介意升級做媽咪，唔介意做其他角色，主角一定有其他20多歲𡃁妹，我惟有自己求進步。」</p><p>朱婉儀求海報留名</p><p>至於經常在無綫劇演OL、秘書、八婆和鳳姐的朱婉儀，滿肚怨氣哭訴說：「《巴不得…媽媽》慶功，我忍唔住同監製潘嘉德講，點解喺呢度咁多年，我冇見過一張海報有我個名。你知TVB劇全球賣埠，我只係想有一張海報有自己個名。」她此時哽咽說：「點解坊間有人識你，但喺自己公司嘅海報上從來冇我個名。我身為一個演員，連自己個名都唔可以俾人知道，咁我作為演員，仲有乜嘢意思呢？」<br>關伊彤和朱婉儀等對無綫不公的控訴，引來網上不少迴響，慣常now TV客戶都可透過重播功能翻看節目，但這集節目卻離奇被刪走。其實now TV跟無綫向來關係密切，獲明年巴西世界盃決賽周獨家播映權的無綫，早前才宣佈跟now合作，明年2月在now開設全新頻道「TVB體育台」，早前無綫又借出小生林峯替now TV拍劇《大漢賢后衛子夫》，故有藝人在《娛》節目插爆無綫，now TV方面「㩒得就㩒」。直至昨晚8時許，now TV重播功能都未見第74集《娛》節目。有指該台為免太敏感，有意在節目前加插澄清語句，稍後才播出。雖然這節目被now TV河蟹，但就在YouTube熱傳，不少網民議論紛紛。<br>now TV高層何麗全昨在電話中說：「節目出得街唔會刪走，同『河蟹』冇關，我要問同事了解吓。」梁思浩昨在電話說：「我有聽過，有網友都留言問，成件事我唔知來龍去脈，詳情要問番now。」關伊彤昨也說：「如果因為話題敏感，或者同該台立場唔適合先會咁安排。」<br>採訪：丁寧</p><p>鄭中基＠谷德昭搞笑孖寶再發功，笑彈繼續嚟！<br>周一至周五《亂噏24》約定你： http://bit.ly/appletalk24  </p></body></html>