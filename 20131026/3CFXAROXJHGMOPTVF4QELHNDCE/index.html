<html><header><meta charset="utf-8"><title>港視員工心聲：「部長」遭無綫冷待</title></header><body><h1>港視員工心聲：<br>「部長」遭無綫冷待</h1><p>前晚飾演部長的55歲高俊文（圖），是1977年無綫藝員訓練班出身，他自稱年資高，履歷淺，78年因為被指拒接監製王天林的通告而無奈離開無綫。他說：「每個藝人都有辛酸史，當年因為資訊冇咁發達，我又冇錢出call機，話我拒接通告，之後重複解釋都冇用，2000年再返無綫，嗰張拒接通告memo紙仲係度，呢個對我打擊比較大。」</p><p>拍劇受傷  告公司被罵</p><p>22年後他重返無綫，又再遇打擊，他說：「2005年拍《楚漢驕雄》我墮馬受傷，同公司有訴訟，因為公司只係賠勞工保險，我斷鎖骨又有好多後遺症，好難接通告，所以我有咁決定，結果我勝訴，但係當時個監製（《楚》劇監製為李添勝）話我告公司多餘，仲叫我諗清楚，之後佢都冇用過我。」<br>及後，高俊文接拍《我的野蠻奶奶》飾演皇帝一角，他本來歡天喜地，怎料第一日拍攝即遇着「阿姐」汪明荃，高俊文表示：「嗰日我自己唔爭氣，好多NG，阿姐就話我冇做功課，我唔係一個唔出聲嘅人，之前一日我仲上去搵監製問角色，我只係同阿姐拗咗幾句，第二日就換角，我覺得好冇面，好肉酸，呢個都幾大打擊，公司冇同我解釋就換角，我非常唔舒服，某人權力真係過大。」</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>