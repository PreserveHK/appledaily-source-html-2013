<html><header><meta charset="utf-8"><title>有話兒：劉玉翠師奶起革命</title></header><body><h1>有話兒：劉玉翠師奶起革命</h1><p>一滴眼淚背後的意義，絕不是貓哭老鼠的作狀關懷，而是當日付出的時間心血與憧憬統統付諸流水的失落感。日前在遊行隊伍最前線的香港電視藝員劉玉翠，眼見政府黑箱作業，堅拒交代不發牌給港視的原因，只感到無限欷歔無助。劉玉翠昨日受訪時仍忍不住落淚，哭訴這個政府：「我唔理政治，但𠵱家越描越黑、越講越婆媽，仲婆媽過啲師奶。」<br>撰文：嵐山</p><p>近日爆發的電視風雲，出現了一個有趣畫面—堂堂局長在鏡頭前哭極也哭不出眼淚，反觀穿上黑衣、坐在政總前的「師奶仔」劉玉翠，一上台發言便聲淚俱下。這師奶仔當然並非普通師奶仔，22年前她憑《廟街皇后》勇奪香港電影金像獎最佳女配角和最佳新人獎，演技精湛毋庸置疑。可是那一刻，劉玉翠哭至崩潰跟演技無關，那純粹是對政府拒絕發免費電視牌予港視表現出徹底不滿及無奈。<br>這名師奶仔，自爆上周日出發遊行前曾想過「縮沙」，她說：「我好怕人多，出發前冇約任何人，原本都想唔去，但男友好激動同我講：『點可以唔去㗎？』我住西貢區，落到街見到一班後生仔着晒黑衫，可能佢哋唔係去遊行，但嗰一秒同自己講：『我去！』覺得要爭取番啲嘢，做自己內心想做嘅事。可能有人覺得遊行唔啱，但我哋唔知可以用乜嘢方法去表達，我只係其中一滴水，匯聚成汪洋。」<br>最後連家人也力撐，到了中環九號碼頭作支援。劉玉翠從來沒有想過要站台發言，只想做沉默的一群，但看到一班幕後人員士氣高昂，令她忍不住發聲：「我唔理政治，只希望政府畀個好睇啲答案，唔係要你講真話，但都要𠱁吓我哋開心，講啲令人信服嘅說話。唔係好似𠵱家咁，越描越黑，越講越婆媽，仲婆媽過啲師奶。」</p><p>制度差摧殘鬥志</p><p>劉玉翠在無綫工作斷斷續續近廿年，其間曾往外闖做歌星，出碟及得新人獎，但最後還是喜歡演戲。阿翠在無綫有不少令人印象深刻的作品，如《天龍八部》的阿紫、《西遊記》的蜘蛛精、《鹿鼎記》的建寧公主等，令她在內地知名度大增。但有一天卻令阿翠突然醒覺，她說：「有日見到智叔（廖啟智），佢係出名實力派演員，見佢好努力去演，但可惜冇戲，因為群戲根本見佢唔到。又有啲做咗幾十年嘅前輩，因為唔夠騷要返去做waiter角色，嗰刻覺得死嘞，原來一間機構成日見住就唔覺你罕有同珍貴，後期我覺得自己越演越『滑牙』，身體都好攰。」<br>無奈香港電視業行頭太窄，令劉玉翠沒有選擇空間：「其實我喺TVB咁耐，從來冇講公司半句壞話，因為我覺得合作係雙方你情我願。但有時候某啲制度會令人唔開心，好似初入行時每日工作到02（凌晨二時），後來唔知點解cut廠，成日要開工到29（清晨五時）接0530（清晨五點半），即係唞半個鐘。以前夜晚12點收工有汽車油錢津貼，後來cut埋；消夜得五蚊津貼，問可唔可以加多啲，又唔得。呢啲條款我哋做藝人要接受，因為冇得揀。」<br></p><p>對無綫徹底心灰</p><p>拍《皆大歡喜》期間劉玉翠患上驚恐突襲及抑鬱症，反覆思量後，她主動向無綫提出一年簽六個騷。直至前年王維基積極向無綫挖角，劉玉翠亦成為目標，但無綫卻懶理，令她有點心灰：「記得當時我喺廣州拍劇，有無綫人打電話嚟叫我還騷，我話𠵱家有人挖角，佢哋話慢慢嚟……唔使急（指續約），真係有啲嬲，覺得唔珍惜演員。」相反王維基的港視當她如珠如寶，在八號風球下與港視高層杜惠冰見面，而王維基亦沒有架子，劉玉翠說：「王生試過做我司機㗎，有次試映會完畢，王生順路車我返葵涌公司。以前自己好怕同高層打交道，見到高層就會調頭走怕俾人話擦鞋。直到今日，我都要為自己做出嚟嘅嘢自豪地流淚，因為我冇後台，可以話係白手興家，全部都係靠一份熱誠，因為我真係好鍾意演戲。」<br>劉玉翠對演藝圈仍存有夢想，她擔憂昨晚現身政總集會會再度失控爆喊，但仍會默默支持，她拿着《This is My Dream》歌詞，邊唱邊喊：「唱到This is my life. This is my dream. This is the reason my heart beats.就忍唔住，因為係我心聲。」</p><p>鄭中基＠谷德昭搞笑孖寶再發功，笑彈繼續嚟！<br>周一至周五《亂噏24》約定你： http://bit.ly/appletalk24  </p></body></html>