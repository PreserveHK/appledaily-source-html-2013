<html><header><meta charset="utf-8"><title>我主場：鄭世豪夢中夢</title></header><body><h1>我主場：鄭世豪夢中夢</h1><p>早前在無綫節目《星夢傳奇》奪得第二名的鄭世豪，獲獎後星途一洗霉氣，工作量明顯增多，連曝光機會都相應提高，訪問當日選址在電視城內進行，再次踏入傳媒中心的一刻，鄭世豪直言感覺似發了一場夢，他稱從未想過有機會接受訪問，面對這突如其來的星運，他仍然很開心和陶醉。<br>撰文：何慧斯</p><p>自言仍在夢境中的鄭世豪，重臨電視城傳媒中心，感觸良多，他說：「以前喺錄影廠開工，成日望上嚟，都唔知呢度係點樣，直到《星夢》記招先第一次上嚟，𠵱家仲好似係一個夢，有啲嘢係一世人唔係可以預料到嘅事，好似做專訪，以前只係喺側邊望住啲同事，睇吓人哋做訪問究竟係點，有時會諗幾時先輪到我，點都冇諗過有呢個機會突然間咁快出現。我嘅心情仍然好開心，好陶醉喺呢個突如其來嘅世界。」</p><p>憑第17期藝訓班入行的鄭世豪，不經不覺已入行12年，同期同學包括黃嘉樂、李霖恩、何綺雲和羅天池，當中有部份已轉做配音，運道不濟，難免會有所失落，他笑說：「唔知呀，可能我入行嗰陣已經22歲，好快覺悟同蘇醒，知道自己唔會做到主角，好多嘢量力而為，我知自己喺呢間公司嘅功用，所以咪向住呢個功用發展，希望做到最好，你問我有冇心灰想放棄？做咗十幾年，一定會有呢啲念頭，有時都會問點解又係做呢啲？又係企喺後面冇對白嘅？不過好快又會俾突如其來嘅事影響，好似收到有一版紙對白嘅劇，已經好開心，原來我喺呢間公司仲有生存價值，成個人又醒番晒，將呢個放棄念頭消除，跟住反而期望有人睇到今次演出，下次帶嚟三版紙對白嘅演出機會。」<br></p><p>事業拾級而上
</p><p>熱愛唱歌的世豪，今次在《星夢傳奇》奪第二名，演藝事業的確邁進一大步，世豪說：「將來條路對我嚟講好漫長，我冇怨自己起步慢，亦唔敢話每年有乜嘢大躍進，你問我會話係一層一層咁進步，只不過係人哋搭電梯，我只係行樓梯。呢個階段代表可以搭𨋢上咗一層。」他續說：「呢12年只係我人生嘅一部份，我覺得可以做到六、七十歲，所以不如攤長嚟嘆吓人生。」<br>記得世豪在《星夢》的舞台上曾經說過，很希望家中兩老可以在現場欣賞他演出，追問當中原因，他說：「到底拍劇多年，未有一個角色跑出，或者令到人對我印象深刻啲，知道呢個人叫鄭世豪。反而做綜藝節目，當你走出嚟嗰陣，螢光幕點都會key一key你個名，我咁多年冇玩過任何遊戲、綜藝節目，呢一次佢哋可以喺一廠睇到自己個仔喺台上演出，我好想唱歌畀佢哋兩個人聽，可惜第一晚初賽撞正打風，變咗喺五強嗰晚先可以成事，成件事對我嚟講好足夠，最後結果唔係預期咁，但對佢哋係一個好好嘅交代。」</p><p>發揮淋漓盡致
</p><p>目前與無綫仍是藝員合約的世豪，在工作方面暫時仍是一腳踢自己做：「有請教啲前輩，佢哋都畀咗好多意見我，我覺得人哋去搵你做嘢，唔同工種都要搵食，凡事要以誠相對，最緊要大家開心，當然困難一定會有，長遠計有一個人幫手，但係我好享受呢一刻，感覺好似突然間畀一場好有發揮嘅戲我做，亦都係一種回報同推動力。」重提當日在微博炮轟《星夢》入圍的準則不公，世豪說：「目的只係交代畀一啲支持我嘅朋友，唔好期望我有機會上到去，唔覺得自己係公眾人物，唔會上到報紙，所以嗰件事冇諗過寫完會有人報道。」<br>服裝提供：CUBIC</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>