<html><header><meta charset="utf-8"><title>電視撈飯：o靚妹再谷海岸線　李詩韻自揭鼻是非</title></header><body><h1>電視撈飯：<br>o靚妹再谷海岸線　李詩韻自揭鼻是非</h1><p>無綫劇集《情越海岸線》收視幾理想，前晚嗰集收視仲高達30點（約193萬觀眾）。噚日李詩韻、朱璇、李綺雯（o靚妹）同劉俐成班演員，去咗西貢嘅海鮮酒家玩捉魚蝦蟹遊戲，因為天氣好熱，李詩韻着晒短褲、闊領衫，大晒香肩，加埋着背心嘅朱璇同吊帶衫嘅o靚妹，令活動充滿生氣，唯一冇厘神氣嘅係是非纏身嘅劉俐，啱啱又俾人話佢啪藥入院。</p><p>劉俐經痛入院</p><p>劉俐解釋話：「我冇事，係因為經期比較氣虛，講嘢冇乜力，又好易有腸胃炎，今次係腸胃炎加經痛再加胃痛，朋友叫我入院。」但講到你自殺咁喎？劉俐話：「記者都冇問我，我只係食胃藥同止痛藥，食兩粒唔好再食多粒，咁講我唔開心，怕影響屋企人，好在佢哋對我百分百信任、支持。」劉俐話會保留法律追究權利，不過始終想息事寧人。</p><p>女主角李詩韻同樣惹是非，俾人話佢整過個鼻，詩韻話：「啲舊相係年幾、兩年前，話我整個旺夫鼻，我同屋企人個鼻都高，以前打籃球食過波餅，鼻樑有折，呢啲新聞當宣傳啦！」詩韻又話唔抗拒整容，承認自己個樣有缺憾，但怕整錯咗返唔到轉頭，所以唔會諗。<br>另外，曾同小說家亦舒拍過拖嘅岳華，被問到亦舒唔認親生仔時話：「我哋一齊好短時間，唔知佢嘅事，只係早年喺加拿大商場碰見過，成40年冇見。」岳華話記者知亦舒嘅嘢比佢多，人哋嘅家事由得佢自己處理。<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>