<html><header><meta charset="utf-8"><title>食字部：一叮叻沙麵　正過出街食</title></header><body><h1>食字部：一叮叻沙麵　正過出街食</h1><p>即食麵，細個時阿媽話佢好邪惡，但不知為何，即食麵這個邪惡產品已由次文化變成了主流。美國網站The Ramen Rater（即食麵評論），近年公佈的十大全球最佳即食麵，漸成年度大事。新出爐的十大，香港至少找到五款，一齊試試，是否實至名歸！<br><br>記者：何兆彬<br>攝影：潘志恆</p><p>得獎即食麵　即叮即試</p><p>是日找來903的朱薰、細So及C君這三位大忙人，見面即問三位有無入廚，異口同聲答無，咁即食麵呢？個個都有見解喎！C君：「谷德昭教過我，用鮑魚汁撈即食麵，好好食！我試過真係得，但再見到佢時，佢又話無教過我！」三人主持新節目《好出奇》集集度新橋，又話搞Apps又話做生意，做廚有無得諗？C君：「有！回收人家罐頭鮑魚的鮑魚汁，用來煮公仔麵，隨麵的調味粉可以完全不用，我有諗過做呢門生意！」朱薰：「咁我回收你的味粉，可以成另一門生意！」 C君：「我仲有個小秘訣，是舊同學教我的，淥好麵的同時打進一隻生雞蛋，蛋汁撈在麵身上，會十分滑！我試過，真係得！」說再多也沒用，行動最實際。今次在商台試食，但原來商台沒爐頭，只有微波爐。網上流傳微波爐叮麵也有技巧的，先叮水，撈粉，再加麵叮一分半鐘，然後把麵餅撈散，再叮分半鐘！一齊睇吓試食結果。</p><p>百勝廚叻沙麵　朱薰最撐</p><p>百勝廚來自新加坡，在是次十大即食麵排名中，佢包辦了頭兩位，認真巴閉。試食時三人不知排名，但朱薰一揀就揀了叻沙麵，打開包裝就叫：「嘩！這個一打開就好香！認真的，不騙你！」細So搞笑：「聞都聞到有口感！」 C君：「你死喇，蘇施黃就在附近！」叻沙麵有兩包味粉，一是橙紅色的叻沙粉，一睇就知辣，另一是白色，朱薰：「這是椰粉！」分開包裝，食客可自己調配辣度，細心值得一讚。叮完馬上試食，點知朱薰試完又試，夾完又夾：「嘩，呢個麵好煙韌！」C君唔執輸：「好正喎，估佢唔到！」朱薰：「呢個真好味，我會買畀我老公食！」細So：「你太誇張！等我試吓先！」咬了一啖，忍不住暗叫：「好似仲好食過街外的叻沙麵。」眾大笑！咦，你三個唔係剛剛食完飯咩？「我哋三個剛去完飲茶咋！」</p><p>黑版辛辣麵 vs 百勝廚咖喱麵</p><p>三人試完叻沙，即選上黑版辛辣麵來試，因為紅版本身已Fans多，黑版則較為少見。朱薰：「我阿媽去韓國會買一箱回來，她說韓版更好吃！」 C君：「我最喜歡吃辛辣麵！」但紅版辛辣麵人人都話辣，黑版賣點一是其「牛骨雪濃湯味」，又稱此麵研製了三年，不含味精。Black黑版辛辣麵內有三包材料，分別是香菇碎、紅辣粉及味粉。講真，即食麵始終係假味，Black宣稱使用大量的大蒜、牛骨、脫水白菜、大葱、香菇、胡蘿蔔、辣椒和牛肉，試吃時只下了大半包辣粉，食落不但不太辣，味道比較「真實」，麵質也比普通級數的即食麵彈牙有咬口，C君試勻三種麵，大叫這個好吃：「紅版的辛辣麵我家有一箱，但呢個真係好食！的確如你所說，味道比較真實！」朱薰：「無紅版咁辣，這個好好味，但我還是會選百勝廚的叻沙麵做冠軍！」百勝廚咖喱麵雖然排行第二位，但這個麵生不逢時，是三人最後測試的一個麵，稍稍被冷待了，而且他們評價也不太高，細So：「這個麵，跟叻沙太似了，又係有一包椰粉，但不如叻沙出色。」</p><p>專業西廚：冠軍贏得合理</p><p>找DJ試過後，再找來廚師評評，酒店西廚Kevin：「冠軍的叻沙味的確不錯，麵身沒有炸過，吃完不會口乾，比日本即食麵更出色。亞軍的咖喱味就比較普通，它用的是傳統新加坡咖喱口味，跟叻沙味有點相似。雖然百勝廚的即食麵較貴，但其實算合理，不過我就唔會買，因為份量較細，吃一個不飽，反而會買百勝廚出的湯包，從前我在德國居住時買過不少，它有出海南雞湯汁、咕嚕肉湯汁等，在外國頗出名！」</p><p>狂迷喪評即食麵</p><p>The Ramen Rater是由Hans Lienesch主理的即食麵評論Blog，他聲稱自12歲起就愛上即食麵，起初，他只迷上了營多撈麵，並開始在網上寫有關即食麵的評論。到了2010年，他搬到兩間巨型亞洲超市附近，不斷評論各式即食麵，麵廠也寄上新產品給他試味。去年，他推出年度十大即食麵，成了網上熱話，今年再出，網上依然熱鬧，以香港所見，冠亞軍的百勝廚即食麵幾乎全面斷市。</p><p>Ramen Rater 2013年十大：</p><p>1.<br>百勝廚叻沙麵（新加坡原產）<br>2.<br>百勝廚咖喱拉麵（新加坡原產）<br>3.<br>營多巴東撈麵（印尼原產）<br>4.<br>農心韓式擔擔麵（美國製造）<br>5.<br>營多撈麵雞肉口味（印尼原產）<br>6.<br>一平蕎麥炒麵（日本原產）<br>7.<br>札幌第一炒麵（日式口味、美國製造）<br>8.<br>辛辣麵──黑版（美國製造）<br>9.<br>咕咕雞辣麵 （南韓原產）<br>10.<br>媽媽泰式鮮蝦酸辣麵（泰國原產）<br><br>資料來源： http://www.theramenrater.com/ </p><p>售賣點：永安百貨（2710 6288）　</p></body></html>