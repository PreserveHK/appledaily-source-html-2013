<html><header><meta charset="utf-8"><title>中門大開：跪求曾鈺成 - 添馬男</title></header><body><h1>中門大開：跪求曾鈺成 - 添馬男</h1><p>最新港大民調顯示，18至29歲的年輕人中，有七成反對梁振英出任特首，而特區政府支持度也大幅下滑，滿意淨值下跌至負18，真係「該煨」。輿論正在傳出中央執行B計劃，梁下台只是時間問題，有記者兜口兜面問梁，佢只可以答一個字：「冇」。</p><p>建制派反梁　恐陸續有來</p><p>究竟有冇plan B？大家只係估估吓，2005年董建華下台前，年初到北京開兩會前夕，董本人仍未知，但其他人已傳到通晒巷，所以梁今次應該冇講大話。中央何時執行B計劃？唔係咁重要，當人人都相信佢會落台先至大件事。<br>首先建制派會保持距離，唔會死挺政府，因為一旦有變，會一齊陪葬。近月見到工聯會、民建聯好低調，自由黨更借反對擴建堆填區起義，擺明同政府對着幹。政府弱過雞，任何政策要闖過利益集團，都會引發更大政治危機，上屆政府本已埋尾興建新焚化爐，經過梁振英call停擱置，如今再上馬，當日支持力量已煙消雲散，要重新糾集建制力量上馬，真係睬你黃錦星都儍。<br>本來身處弱勢應該耷低頭密密手做實事，聚焦做好一兩件大政策已足夠，但唔知邊個咁好橋，竟然搞個「家是香港」純PR活動，結果又係俾傳媒冷嘲熱諷。避開爭議施政，專注派糖派福利又如何？唔派必死，但派也不一定可以賺到民望。因為巿民對政府不滿係信任問題，而非不滿某一項施政。年輕人受惠派糖少，老年人得益多，但政治活躍階層是18至29歲，所以越派糖越反感，董建華是死於政治，而不是民生，04年已走出03年沙士谷底，但群眾不滿未減退，7.1仍有20萬人上街，才導致中央決心換馬。<br>梁陷政治困境，相信中央及建制派中人都有提過意見改善施政，但最終佢仍然係一意孤行，呢種作風先至死得人。曾蔭權自2008年擴大問責制後民望下跌，只有進一步靠向民建聯及工聯會，凡事出台前同幾大頭頭先摸底，還有不能太着重政府尊嚴權威，在建制派前放下身段，咁先至能夠捱下去。<br>特區政府今日變了「毒男」，政策出台只有局長單打獨鬥，冇啦啦隊、冇小罵大幫忙之議員、學者及社會意見領袖，拿了政治酬庸者，只會更加袖手旁觀。自由黨切割只係第一步，最怕是跟住陸續有來。<br>建制派大佬幾經風浪，由老董、煲呔捱到今日，個個成精。要保命只有跪求曾鈺成、棠哥與嫻姐一途。<br><br>添馬男</p></body></html>