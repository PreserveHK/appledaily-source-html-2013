<html><header><meta charset="utf-8"><title>Paul發狂數家強<br>「我冇咁惡毒嘅兄弟」</title></header><body><h1>Paul發狂數家強<br>「我冇咁惡毒嘅兄弟」</h1><p>今年是樂隊班霸Beyond成立30周年，下月30日更是主音黃家駒逝世20周年的日子，黃貫中（Paul）和黃家強卻由兄弟變仇人，決裂收場，前晚Paul連發三段微博，發狂怒轟家強五宗罪，昨日Paul接受本報記者電話訪問，更爆粗鬧家強抹黑他：「我冇咁惡毒嘅兄弟！」葉世榮對他們的罵戰冇感覺，Beyond的光輝歲月只成追憶。</p><p>踏入6月，是Beyond靈魂人物黃家駒的生忌和死忌月，成員黃貫中和黃家強卻在這時候在微博引爆連場罵戰，兄弟情正式決裂！事緣上周四有記者在微博上載跟家強合照，Paul埋怨家強跟「毒人」一夥，無辜被牽連的家強不忿留言：「他永遠是對的，我不申冤，我死不瞑目！」前日Beyond的前經理人Leslie都加入戰團，在微博發六篇文章「Beyond 30週年的意義」踩多家強一腳，叫家強做小強，他寫道：「你的兄弟們對你一直真的非常《好好》，希望你會《好好》反思，不要再跟歌迷說自己很善良，我看了也想吐。」結果再挑起Paul的神經，以前一直不承認Beyond不和的他，前晚連發三段微博狂轟家強。</p><p>「有嘢嗰個係佢」</p><p>昨日Paul接受本報記者電話訪問，他連珠炮發說：「我冇反面，前排喺銅鑼灣見到佢有傾有講，係佢面對面冇同我講有演唱會，上次我同記者鬧交，佢唔幫我唔緊要，係網友話佢買手錶、唔讓座，微博上幾百萬人講，我都係引述，一隊band冇乜唔講得，佢夠話我解散Beyond，佢話我喺band裏面冇資格，對住我同世榮講，講真我30年嚟對香港音樂有貢獻，唔好搞我，我默默做音樂，我死咗唔使拜我。」</p><p>怨氣沖天的Paul埋怨被家強抹黑：「我同家強絕對冇嘢，我行得正企得正，有嘢嗰個係佢，上個月銅鑼灣見到，點解唔當口當面叫我撐佢演唱會，話問我攞合照冇覆？合佢老×，唔好欲加之罪砌我，大家玩幾十年band，佢屋企彈支結他都係我㗎，你話我㷫唔㷫？我對住個天講，佢冇問我攞相，或者佢唔想我去佢演唱會，或者佢覺得紀念Beyond冇我份，佢做好自己嘢，唔好踩我。」問跟家強是否冇兄弟做？Paul勞氣說：「我冇啲咁惡毒嘅兄弟！」Paul透露準備做巡唱，他有自己方式悼念家駒，他再寸家強：「佢係我好兄弟家駒細佬，我有責任要照顧佢，如果佢要請我去演唱會應承，但50歲仲扮委屈，仆街，做好音樂先，《年少無知》受歡迎唔係我。」</p><p>「我和世榮怒了」</p><p>其實前晚Paul連發三段微博開名狂轟家強：「家強……我有甚麼得罪你，男人老狗，那天和你面對面，你居然對演出及照片隻字不提，現在還用五毛去攻擊我，對你的『個唱』真的有幫助？撫心自問，你再抹黑我，你的音樂也不會進步的，你其實需要的是對我和世榮的信任。」</p><p>Paul更轉發Leslie的微博，狂數家強藉家駒自我宣傳：「明眼人都記得五年前那『個唱』，我和世榮在後台只獲派唱兩首，多心痛，我和世榮怒了，那不是紀念家駒嗎？其實只要你換少三四套華衣，我們就可多唱幾首。」<br>狂插完家強後，昨日Paul在微博轉發世榮悼念家駒新歌《薪火相傳》的連結，他力挺世榮：「阿榮，你用行動代替說話，貫中無看錯你，你是值得敬重的。」</p><p>葉世榮：冇感覺</p><p>家強透過助手表示不回應，葉世榮昨日接受電話訪問強調不想牽入是非，他說：「唔好理佢，講乜都好我唔想回應，怕會更加將件事複雜化。」問到是否感到心痛難過？他說：「冇感覺，唔畀意見，我努力做好音樂，唔想有乜是非，講多錯多，我唔當自己係娛樂圈人。」世榮將於7月在九展開騷，家強表示會捧場，世榮說：「OK，我歡迎，我唔知Paul嚟唔嚟。」<br>採訪：林妃</p><p>昔日舞曲：戰友為朱茵決裂</p><p>黃家強和黃貫中前晚在微博開火，兩人的關係已達到「有你冇我」的境地。昔日馳騁樂壇的戰友，今日變成仇人，有指導火線是朱茵。03年，朱茵公開講禁慾話題，家強取笑阿Paul可能仍是處男，引起女方不滿。同年10月，阿Paul與朱茵到泰國旅行（圖）行蹤遭外洩，朱茵暗示爆料人是家強，自此家強和阿Paul的不和傳聞不脛而走，05年Beyond解散，眾人只說是音樂理念不同。然而，家強和阿Paul在09年曾破冰在紅館開騷，翌年再上廣州表演，惜完騷後即不相往來，也彼此不過問對方的事。</p><p>我是憤怒--Beyond迷：真替家駒傷心</p><p>黃貫中在微博發狂插黃家強，30年兄弟情決裂，兩批fans各護偶像掀罵戰，網友慨嘆家駒離去後，再也沒有Beyond了！</p><p>Beyond fans</p><p>改變加油2771917085：你們這是在炒作嗎？！真替天堂上的家駒傷心！</p><p>Halimahm：你們不要這樣啊，真的哭了啊！好好的不好嗎？說翻臉就翻臉了。不是幾十年的兄弟麼。真心難過了。</p><p>家強fans</p><p>兵卒大旭：黃貫中，你雖是我偶像，但是我今天就替家強報不平了，你在家駒墳前發誓，說你倆誰過份？說。家強想家駒的心情你能理解。</p><p>駒駒迷：家強哥你要沉默不要理他，他本來都在採訪中說自己脾氣是四人中最壞的一個了，你要加油。加油。</p><p>Paul fans</p><p>羅定中學野心音樂青年：說真的，我真的很看不慣家強，次次宣傳都說家駒甚麼甚麼，好假啊！說到誰是Beyond的延續者，絕對是阿Paul和世榮！</p><p>潔瑤HJY：黃家強，真不知道你這些年除了靠你哥哥來博關注還有甚麼其他成就！黃貫中是有大班粉絲的。</p><p>資料來源：新浪微博</p><p>逝去日子：樂壇組合離離合合</p><p>雖然曾共度患難日子總有樂趣，之不過並非所有組合都如溫拿般合拍如昔，如Beyond三子就反面收場。</p><p>軟硬</p><p>葛民輝和林海峰傳不和傳了近十多年，06年終復合在紅館舉行十場演唱會，二子破冰。</p><p>達明一派</p><p>達明一派成立以來，多番離合，有指劉以達抱怨多年來不獲尊重。不過他與黃耀明去年舉行四場演唱會，慶祝達明成立25周年。</p><p>Boy'z</p><p>03年由關智斌與張致恒組成的男子組合，曾因意見不合打架甚至拆夥，其間更換過成員麥子豪和陳偉霆。前年，關智斌和張致恒重組Boy'z，並推出新歌《Ready To Go》。</p><p>Cookies</p><p>大堆頭女子組合Cookies 02年成立，起初有九人，後來縮水變成四人的「餅碎」，成員Stephy和Theresa多番傳出不和，最終各散東西作個人發展。</p><p>資料來源：《蘋果》資料室</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>