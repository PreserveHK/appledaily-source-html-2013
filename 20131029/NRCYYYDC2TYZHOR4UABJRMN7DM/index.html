<html><header><meta charset="utf-8"><title>中環在線――香港流年贈兩句蔡伯勵：明年勝今年 - 李華華</title></header><body><h1>中環在線――<br>香港流年贈兩句<br>蔡伯勵：明年勝今年 - 李華華</h1><p>噚日中午前後有好多位富豪聚集喺中環文武廟，事關又係東華三院一年一度秋祭大典，賭王三太陳婉珍同一班董事局成員都穿上長袍出席儀式。堪輿大師蔡伯勵每年幫大典擇日，噚日亦有現身，仲贈咗兩句，話以流年去睇，香港明年好過舊年同今年，實行畀啲鼓勵同信心大家咁話。</p><p>經濟好　社會就和諧</p><p>臨近年尾，行開書報攤或便利店都會見到書架上排滿明年馬年嘅運程書，噚日既然見到蔡伯勵本人，當然唔可以放過機會，要問佢香港運程啦。<br>蔡老師話，以流年去睇，香港明年會係好嘅，而且係會好過2012同2013年，咁經濟好自然乜都好，社會就會和諧啲，總之，香港人一定要爭氣。不過，佢補充一句，係純睇流年而有呢番見解。<br>講番東華呢個一年一度嘅秋祭大典，中國以農立國，自古以來每逢秋季百穀豐收嘅時候，都會舉行祭祀活動，慶祝收成同酬謝神恩；東華一向尊重中國固有禮教同文化傳統，所以幾十年來都秉承傳統習俗，每年舉行奉祀文武二帝秋祭典禮，為本港市民祈福消災。<br>為表示對祭典嘅尊重，主禮嘉賓同東華董事局成員，老老嫩嫩都會照足傳統着長袍玄褂誠心行禮，活躍於股市嘅李鋈麟（東華第五副主席）都跟足傳統。嘉華（027）主席呂志和做過東華主席，噚日亦到場湊熱鬧。</p><p>李華華<br>mailto:LiWaWa@AppleDaily.com</p><p>鄭中基@谷德昭搞笑孖寶再發功,笑彈繼續嚟！<br>周一至周五《亂噏24》約定你： http://bit.ly/appletalk24 </p></body></html>