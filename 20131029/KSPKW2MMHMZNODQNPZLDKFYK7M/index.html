<html><header><meta charset="utf-8"><title>一周兩件：旭光望翻一番 - 錢雋</title></header><body><h1>一周兩件：旭光望翻一番 - 錢雋</h1><p>上星期五推中國星（326），到噚日兩個交易日，最高升近80%。再整隻旭光高新材料（067），預測PE得3倍，環保sector之中，旭光都算係最平最抵搞。<br>先睇報道：新鮮熱辣23號，十大劣質空氣城市榜中，京、津、冀等主要城市，佔咗八個席位。再對上兩日，哈爾濱霧霾，要停課及封閉高速公路。又最新2012年全國腫瘤登記年報，肺癌已經趕過肝癌，成為惡性腫瘤第一位。</p><p>城鎮化環保雙概念</p><p>空氣質素差，PM2.5（可攜帶二氧化硫等有毒物、直徑細過或等於2.5微米顆粒）係元兇。<br>睇番旭光，主打PPS，係一種耐高溫、絕緣，及高隔絕性物料，適用喺火電、鋼鐵及水泥等高污染性行業。而PPS兼係阿爺「十二五」重點培育產業。<br>咁睇，阿爺呢邊城鎮化，但空氣質素黑過墨汁，又要講環保。所以，上邊傳統產業must go on嘅同時，亦都對PPS起到龐大需求。旭光係全球最大PPS嘅生產商，集團亦繼續加碼，呢個月底，新落成兩條生產線，產能翻個半番到5.5萬噸。旭光PPS，食到應一應。<br>旭光今年上半年度，唔計非現金性減值1.5億銀人仔，實際大賺成9.9億銀人仔，增長率有成20%。集團今年全年純利起個孖，去到近20億銀人仔，預測PE由家陣嘅4.9倍，跌到得番3.6倍。<br>又旭光2009年上市以嚟，純利年年增長，上年度純利，創上市新高去到13億銀人仔，但現價（1.52港銀）較上市價兩蚊港銀，潛水26%，較2011年高位4.52港銀，大跌67%！<br>旭光翻一番到3蚊港銀，PE未夠7倍，仍然平過好多PE高到無倫嘅風力、水力發電環保股。<br><br>錢雋<br>細價股專家<br>本欄逢周二、五刊出</p><p>鄭中基@谷德昭搞笑孖寶再發功,笑彈繼續嚟！<br>周一至周五《亂噏24》約定你： http://bit.ly/appletalk24 </p></body></html>