<html><header><meta charset="utf-8"><title>中環在線：三年任期滿　將唔做獨董任志剛同建行拜拜 - 李華華</title></header><body><h1>中環在線：<br>三年任期滿　將唔做獨董<br>任志剛同建行拜拜 - 李華華</h1><p>美銀上周盡沽建設銀行（939）股份，八年股權關係正式畫上句號，建行唔使再做別人提款機，可以輕裝上路。但據聞，金管局前總裁任志剛將會同建行講拜拜，唔做獨董，建行將失去呢位既有份量又夠勤力嘅獨董呀。<br>建行董秘陳彩虹承認，6月初董事會決議已經公佈任總做完三年任期，唔連任，等中銀監核准新一批已通過嘅董事名單後，任總就功成身退。<br>人稱「金融沙皇」嘅任志剛，2009年自金管局退休後，先後出任中國金融學會執行副會長，以及中大全球經濟及金融研究所傑出研究員，2010年開始擔任建行獨董。<br>當年建行董事長仲係郭樹清，佢同任總老友鬼鬼，郭董做緊外管局局長時，雙方已時常交流，郭董開聲邀請幫手，任總自然盛情難卻，為內銀企管水平同風險監控，略盡綿力。<br>任總佢亦貫徹董事應有責任，任內出席董事會會議相當勤力，就連建行嘅業績記者會，佢都由頭聽到尾，以獨董嚟講，相當罕有。<br>任總喺建行任期三年，據知，任期屆滿後可續一屆，至最長共六年。呢次任總唔再遴選連任，相信正如佢早排所講，希望再退多啲上市公司獨董，爭取時間行山打波旅行，享受人生。</p><p>梁高填位　職責一樣</p><p>咁啱建行今年初已委任恒生銀行（011）前一姐梁高美懿做獨董。梁太嘅任命已獲董事會通過，等中銀監核准就可以履職。<br>梁太將會擔任埋董事會風險管理委員會主席，同戰略發展委員會委員，跟任總喺建行嘅職責一樣。<br>任總唔做建行後，喺本港上市公司當中，只擔任德昌電機（179）獨董。</p><p>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>