<html><header><meta charset="utf-8"><title>辣招辣死代理 - 左丁山</title></header><body><h1>辣招辣死代理 - 左丁山</h1><p>黃遠輝話樓市要跌兩成，否則政府可能要推出新辣招，此乃純粹黃遠輝私人意見，並非政府已定下之選項。客觀地看，目前樓價會否跌兩成，見仁見智。目前不少業主企硬，誓不降價求售，買家見二手樓盤供應少，有時無奈之下，迫於接受業主叫價。睇番中原城市領先指數連續上升，現實就是如此啦，樓價何來下跌？不過，問番地產代理，大老闆施永青都願意參加一眾代理示威，站在政府總部外舉牌，就可知道代理生意慘淡，所謂樓價上升，只是乾升，未必反映到全盤情況。施永青就咬牙切齒話樓市一定跌──若然政府堅持目前政策不改嘅話！但佢有補充，就係豪宅樓價因數字大，淨計雙份印花稅已經令人肉痛，故此豪宅樓價在缺乏成交量支持下，會跌得快啲，多啲，而上車盤中小型單位因為需求大，單價較細，不跌反升，將來即使跌價，會跌得少啲，慢啲，剛好與梁特首意願相反。呢個講法有數字支持㗎，發展商大嗱嗱用幾十億元投地，實識計數，譬如中海外以天價買啟德嘅「港人港地」（用以興建中小單位），但會德豐就以市場預期下限價買入佛光街豪宅用地，可見一斑。<br>梁振英、曾俊華、張炳良推出房屋辣招之原意係抑制需求、壓低樓價，等無殼蝸牛年青人士可以有能力買樓，但笨人出笨招，反而推高晒居屋樓價，延伸至私樓中小單位，無殼蝸牛更加難上車，若云聰明笨伯之人，捨梁曾張外，還有誰人？<br>有云若要政府放棄辣招，要有三個條件：（一）梁振英在網誌話要供應到位先至諗。（但供應額根據佢嘅施政報告，未到2018，不會開始上升，大家等多五年先啦。）（二）等美國利息上升。此乃曾俊華，陳家強之期望，何時加息，要問過伯南克，如果美國守口齒嘅話，要在失業率跌到6.5%，未到2015年中，唔使慌咯。（三）樓價跌兩成。施永青估計會，但不知何時。三個條件要完全滿足嘅話，啲辣招仍然有排都未可以解除，樓市在未來三年仍然會非常沉悶，地產代理有見及此，唔怨聲載道就假，施永青聯同美聯高層一齊到添馬艦示威，就係要為手下打打氣，消消氣，因為啲老闆心知肚明，遲啲就要關舖裁員嘅嘞！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>