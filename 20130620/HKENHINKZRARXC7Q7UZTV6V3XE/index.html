<html><header><meta charset="utf-8"><title>電視撈飯：莊思敏o靚妹玩到喪濕身</title></header><body><h1>電視撈飯：<br>莊思敏o靚妹玩到喪濕身</h1><p>莊思敏、李綺雯（𡃁妹）、姚子羚、林盛斌（Bob）同郭田葰等日前去咗長隆拍無綫節目《反斗紅星放暑假》，寓工作於娛樂，鏡頭前後個個都玩到癲晒，game騷鐵膽莊思敏（Jacquelin）話：「今次第三次去長隆，但次次人腳都唔同，所以每一次都好好玩，成班人玩到癲晒。」<br>Jacquelin透露玩咗多款唔同水上遊戲，佢同郭田葰、阿Bob、姚子羚同𡃁妹李綺雯仲玩到濕晒身㖭，好鬼瘋狂。見佢哋幾個女仔喺鏡頭前，個個都泳衣加背心，似乎唔夠清涼喎，Jacquelin話：「始終係合家歡節目，而且為咗保障大家安全，所以咪着多啲衫。」</p><p>搶救阿Bob
</p><p>不過，喺其中測試男藝人體能嘅遊戲中，發生咗小插曲，Jacquelin話：「阿Bob同郭田葰要搬啲大水泡上幾層樓，中途見到阿Bob跑到喘晒氣，塊面青晒，好似想死咁，搞到大家都勁驚 。」係咪驚要同佢做人工呼吸呀？佢話：「如果係嘅話，都希望可以救佢一命，可以救到佢都會。」提到形象指導「綠魔」Karl近期成為熱門話題，扮嘢扮上癮嘅阿Bob當然唔放過呢個機會，學佢晒長腿，又搞笑同Jacquelin及𡃁妹影床照，可惜Jacquelin話：「我覺得綠魔靚啲，佢保養應該好過阿Bob！」<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>