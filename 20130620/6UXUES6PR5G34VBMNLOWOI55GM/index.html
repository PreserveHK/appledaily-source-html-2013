<html><header><meta charset="utf-8"><title>蘋機會：6.3"重口味巨芒　MEGA！</title></header><body><h1>蘋機會：6.3"重口味巨芒　MEGA！</h1><p>港人愛食油膩、煎炸食物並唔出奇，但估唔到玩手機都一樣越來越重口味！講緊係新返水貨Samsung Galaxy MEGA 6.3，從4.3吋的SII年代，一直追上5.5吋Note II仍未夠喉，新機將屏幕「擴建」至6.3吋，真正單手都拎唔穩！<br><br>記者：陳國輝<br><br>攝影：楊錦文<br><br>模特兒：Irene@Zmodel.com</p><p>芒面闊落　色水自然</p><p>自從Note打正旗號玩大芒，唔少品牌隨即爭相仿效，至於新鮮滾熱辣，就一定係6.1吋華為巨獸Ascend Mate！不過，最新水貨Samsung Galaxy MEGA 6.3，再輕微驘多0.2吋（6.3吋），以動漫迷口吻，真係暫時稱得上「地上最強」！<br>圓渾的外形，中間有一粒Home鍵，加埋機背中置鏡頭，感覺勁似Note II、S4的加大碼版；雖然一般用家未必能單手輕鬆駕馭，但激薄8mm厚度仍然搶眼，搭上唔夠200g重量，啱晒重口味的朋友。<br>講到尾，6.3吋巨芒先係主角！好老實，MEGA 6.3的解像度並未達到1080p全高清規格，佢只配備了稍次一級的1,280×720屏幕，仲係普通LCD芒，「用料」唔算講究；但拍埋Note II試播《World War Z》Trailer，明顯前者偏暖色調，後者色水卻出奇地自然；至於細緻程度，兩者分別都唔算明顯。<br></p><p>重裝鋰電　一日放盡</p><p>拎住呢部「巨獸」長時間又打機、又煲劇，肯定會極速油盡燈枯！好彩Samsung特別為 MEGA 6.3配置了一枚特大號的鋰電池，標示數值高達3,200mAh，容量差唔多幾近一般手機鋰電池的兩倍！<br>襟唔襟玩見仁見智，但據試用過的Sales話：「『正常』情況下,用量只夠一日！」如果你經常利用4G上網、喪煲串流影片的話，還是建議你加多個尿袋穩陣！</p><p>Detail Snap</p><p>Profile</p><p>制式：3G/4G<br>系統：Android 4.2<br>處理器：Qualcomm Snapdragon 400 1.7GHz雙核心<br>記憶體：1.5GB RAM<br>屏幕：6.3吋720p芒<br>體積：167.6×88×8mm<br>重量：約199g<br>查詢：流動帝國（2396 6639）<br></p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>