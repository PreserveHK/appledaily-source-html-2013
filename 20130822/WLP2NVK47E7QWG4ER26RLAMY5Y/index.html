<html><header><meta charset="utf-8"><title>電視撈飯：不值偶像淪大茄吳卓羲粉絲借亞視網投訴</title></header><body><h1>電視撈飯：不值偶像淪大茄<br>吳卓羲粉絲借亞視網投訴</h1><p>做藝人最幸福嘅事，當然係賺到錢之餘，仲可以有班忠心fans支持，好似吳卓羲前排幫王心慰監製嘅無綫新劇《忠奸人》試造型，喺劇中佢同郭晉安擔正做男主角，本來一直相安無事，不過呢幾日有啲fans喺討論區為偶像抱不平，不過唔知係咪啲fans嬲得滯，竟然將話題擺咗喺亞視嘅討論區，而唔係喺無綫官方討論區。<br>個fans話：「未試造型之前就呃吳卓羲，指他是和郭晉安擔正男主角，主角序更以郭晉安、吳卓羲、田蕊妮……騙他來演出；到了8月1日試造型時，主角序就已經要調轉嚟寫了，主角序改郭晉安、田蕊妮、吳卓羲……吳卓羲由第二主角跌落第三主角位。」<br>Fans續指：「吳卓羲全劇只是配不為人識的新人劉恩希，反而為人熟識的女配角李亞男、楊秀惠就留給陳智燊、張繼聰配襯，令人感到吳卓羲不受重用，其角色亦不會是主角，因為吳卓羲連女配角李亞男或楊秀惠都冇資格襯，更屈居在陳智燊、張繼聰之下配戲。到播出之時，有好大機會把它由《忠奸人》改為《雌雄忠奸人》，由郭晉安、田蕊妮兩人擔大旗演出，吳卓羲這名正義警察就由頭忠到落尾為配線，可能連海報企在後面做佈景板的資格也沒有呀！」</p><p>王心慰派定心丸
</p><p>監製王心慰噚日喺電話哈哈大笑話：「點會唔係男主角？我要澄清，卓羲係男主角嚟㗎，《忠奸人》係講一個忠一個奸，忠係卓羲、奸係郭晉安，佢啲fans真係好愛錫佢，唔使驚，我王心慰都好錫吳卓羲嘅。」</p><p>講到搵咗個新人同卓羲有感情線，王心慰就話：「我哋想搵個生面口、純到冇人有嘅女仔，因為好多藝人太艷麗，我又唔係好想，嗰個愛情戲係副線，只係助長而唔係愛情劇，如果我做愛情戲畀個咁嘅女仔佢，就噬我啫！」<br>版主：陳基征</p><p>相戀54年！倪匡向全世界說：「到現在這麼多年，還是這麼深愛太太！」<br>你都想分享一點甜蜜？立即重溫今周《亂噏24》！<br> http://bit.ly/appletalk24  </p></body></html>