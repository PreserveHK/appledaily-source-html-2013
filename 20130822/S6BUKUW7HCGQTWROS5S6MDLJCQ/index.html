<html><header><meta charset="utf-8"><title>中門大開：左毒 - 添馬男</title></header><body><h1>中門大開：左毒 - 添馬男</h1><p>盧子健日前在《明報》撰文，分析回歸16年來政治陷入亂局原因，值得一讀。佢認為「原因在回歸以來16年間不斷惡化，使香港的管治環境越來越惡劣。這就是自回歸以來，特區政府在現實政治中一直只是一個『少數派政府』，但政府卻沒有以『少數派政府』的定位和思維來執政，令自己在政治困境中越陷越深，連累香港政局越來越亂。」<br>其實簡單來講，就係當年港澳辦主任廖暉大叔兩字真言總結港澳工作：「防左」。特區政治體制根本就甩甩漏漏，尤如華強北路山寨版iPhone，個殼無疑似模似樣，也可用手指篤芒，但內裏嘅雜嘜零件，隨時hang機甚至爆炸。如有自知之明，你都唔敢攞個華強北山寨機在朋友面前炫耀，會心虛嘛。偏偏親中政客有一種業餘政客共通嘅「大頭症」，一味死充扮勁，政綱亂七八糟，浮誇得把口，毫無操作性可言，點會懂得以「少數派政府」自居，反而一味想在北京面前表演，老董同689根本就係低水平業餘政客。<br>「左」有兩層意思，一是親共，唯北京是從，甚或意識形態傾向財富再分配，近似社會黨、工黨一類政策綱領。但在共產黨歷史中，左也有另一層意思，就係冒進，不顧現實，憑主觀意志，唔重視科學分析。香港亂局係受呢一種「左」毒所影響，而非親北京。重要事情特首聽命中央，香港人當然理解，但董梁二人同係志大才疏之徒，滿口改革理念，但全無執行力，冒進而不顧現實。</p><p>「防左」納泛民　可穩政局</p><p>由此引伸出第二種左毒，在於欠科學分析，以為大權在握，奉行親疏有別，排擠中間溫和民主派。香港民意至今仍拒絕接受建制政黨成為主流，在中央大量投放資源催谷，政府全方位配合下，仍只得四成幾選票。問題已不止於政治立場，而係北京育成之建制政客，屬落後生產力，一係口出狂言惡形惡相，一係無料到，香港人教育水平不斷上升，媒體又發達，尤其年輕本土一代點會視佢地為代表呢？<br>要打破四六之比，特首要維持高於四成支持度，條數根本好易計，就係「防左」，兼擴大統一戰線，吸納泛民政策建議，甚至人材入閣。第二就係千萬不要再學坡佬，香港土壤同新加坡有別，無客觀條件成為大有為政府，只有回歸政務官incrementalism，先至有穩定政治局面。 <br><br>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>