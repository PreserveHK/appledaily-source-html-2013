<html><header><meta charset="utf-8"><title>節能比賽 - 左丁山</title></header><body><h1>節能比賽 - 左丁山</h1><p>左丁山可以講得係食中電奶水大嘅，先父在中電工作40年，直至退休，一生只做一份工，憑微薄薪水，可以在洗衣街唐樓租一間板間房及一張冷巷床位上格（上格租金貴啲㗎）俾左丁山讀書瞓覺，左丁山就是如此由小學讀到中學大學，直至有工做，結婚嘞，先至到沙田村屋租一間梗房，告別冷巷床位生涯，可以講，若無父親之中電薪水支持，左丁山之學生生活就會完全不一樣。<br>近月天氣不是太熱，就是大雨不止，屋企冇法子唔開冷氣，否則會熱死或焗死，冷氣開得多，電費自然多，自己又唔係黃錦星、盧冠廷咁款嘅環保聖人，點可以忍受冇冷氣之苦呀，但又幾覺得自己應該節能省電噃，於是問吓中電莊偉茵有乜辦法？莊師妹（聯合政政系）話：「將冷氣溫度調高一度，就可以省電，如只開一部客廳冷氣、飯廳唔開，加開一把風扇箒，亦可慳電，如果你想知多啲，中電可以派人上門教你如何節能慳電，裝置智能電錶，中電網上還有能源計算機及碳排計算機……」聽住咁多先，立即採取新政，客廳飯廳冷氣機輪流開，出動一把電風扇，希望可以減少每年高𥧌用電時期（八月至十月）嘅電費，其他如隨手熄厠所燈，不在話下。後來在一份免費報紙睇到一篇文章，作者好似係大學教授，專講環保節能，佢話智能電錶唔係唔好，但因為「智能」，電腦紀錄齊備，中電可以知道晒府上全日用電高𥧌低谷一切情況，私隱就差啲咯。<br>唉，又多一個私隱問題要諗，睇完文章，見到霍士電視台講一個美國人家庭嘅家庭電腦系統被黑客無故入侵，透過Web Cam向Web Cam監控嘅幼兒大講色情故事，嚇到佢連忙清拆一切家中監控設備──總之屋企愈多智能電腦設施，就愈容易俾壞人入侵家庭生活圈子啦。莊師妹話中電搞緊一個「齊齊慳出個未來」節能比賽（八月一日至九月三十日），上網www.clponline.com.hk/eo即可報名參加，住宅客戶在兩個月內盡量慳電，與去年同期比較，慳電百分比最高嘅住戶就可贏到電費回贈，禮券一萬元等等獎品！<br>（訂正：昨日本欄寫「Promise Hong Kong Save Energy 10%……以達致每年節省能源百分之十」，實乃「Promise Hong Kong Save Energy 1%……以達致每年節省能源百分之一」，手民之誤，謹此致歉。）</p></body></html>