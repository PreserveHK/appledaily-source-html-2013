<html><header><meta charset="utf-8"><title>Miki黐永安太子　蒲吧撩鼻</title></header><body><h1>Miki黐永安太子　蒲吧撩鼻</h1><p>【灣仔盧押道】楊愛瑾（Miki）同永安集團太子爺郭永淳拍拖已經好公開，早輪仲拍拖入馬場睇賽馬，而近期有工開嘅Miki，同最近回巢無綫嘅周海媚合作拍無綫劇集《神槍狙擊》，趁住唔使開工就繼續同男友出去玩。<br>前晚10點幾，打扮到花枝招展、着住毛毛衫襯短裙仔，加上一對黑色長靴嘅Miki非常搶鏡，同着牛仔褲加恤衫外套嘅太子爺去咗灣仔盧押道一間酒吧夜蒲。佢哋會合埋一早到場嘅朋友，不過因為星期五關係，間酒吧已經爆滿，所以Miki同郭永淳都冇得入去。<br>Miki同男友企喺門口商量下一步計劃，Miki仲不顧儀態當街撩鼻，佢哋吹水傾咗10分鐘，又同路過嘅朋友打招呼，但佢哋等極都冇位，一行六人就向住銅鑼灣方向行去。點知行到一半，Miki同男友唔知係咪發現有記者，忽然急急腳上番自己架車走咗。</p><p>郭前妻百病纏身</p><p>而郭永淳同前妻伍志恆嘅贍養費上訴官司，法庭仲未有判決，佢前妻都好慘，離婚兼百病纏身，出入仲要扶枴杖，佢試過厭食症體重得番70磅，好在去年底佢現身銅鑼灣時，精神好番好多。<br>採訪、攝影：吳耀輝、楊浩賢、黃曉程</p></body></html>