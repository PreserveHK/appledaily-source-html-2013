<html><header><meta charset="utf-8"><title>秘書學校式微 - 左丁山</title></header><body><h1>秘書學校式微 - 左丁山</h1><p>中環堅道聖心商學書院聞名已久，估唔到有108年咁耐。聖心商學書院以前為喺中五會考後，讀唔到中六嘅女生提供另一職業培訓捷徑。在電腦未曾淘汰大量工種前，女生讀完商科班，搵工好易，做OL而識得打字、簿記、速記、秘書事務，競爭力大過一般中七畢業生好多，在中環寫字樓做秘書，聖心及Sara Beattie算係名校搖籃。<br>不過做打字、速記、秘書呢行，自從有咗互聯網之後，已逐漸式微，一間大集團總部幾十年來都有一個「打字部」，現時呢，打字員走一個就少一個，由高峯期十幾二十人減至得三幾個，相信佢地退休後就會冇咗呢個部門。電腦科技與互聯網飛躍發展，新一代行政人員人人識上網，識自己打字寫文件，搵秘書做可能仲慢幾拍，加上科網股爆破後，全球大公司厲行節省人力資源，盡量壓縮職員數字，行政人員開始幾個人共用一位秘書，商行寫字樓對秘書、打字員嘅需求銳減，名校出身嘅商科文員見到搵工不易，呢啲學校嘅學生人數自然日減，故此108年歷史嘅「聖心」要關門大吉，並非意外。<br>百年老店，難敵時代潮流，非只聖心一間，早前HMV宣佈破產啦，前幾日美國大書店Barnes &amp; Noble又宣佈削減分店計劃，無非都係掙扎求存啫。同一時間，阿瑪遜網站宣稱會將網上得到一億八千八百萬個「活躍客戶」嘅資料「個人化」，向廣告商爭取「目標性廣告」（targeted ads），此舉有侵犯客戶私隱之嫌，但阿瑪遜遊走於灰色地帶之間，相信美國消費權益團體搵唔到甚麼辦法去阻止。事實上，我地一上阿瑪遜網站購物，交出信用卡號碼去付款，甚麼私隱已自動奉上，諗番轉頭，香港嘅私隱專員仲話修訂公司條例，禁止查冊太方便，以保護公司董事私隱，都算係自欺欺人。阿瑪遜橫掃HMV、B&amp;N呢類老店，乃時代之必然，香港聖心商學書院在20世紀初期創辦，係意大利傳教士之了不起，劃時代嘅遠見，經歷咗一個世紀，算係完成歷史任務，關門就關門啦，不必留戀。</p></body></html>