<html><header><meta charset="utf-8"><title>有話兒：郭羨妮幸福樣中尋</title></header><body><h1>有話兒：郭羨妮幸福樣中尋</h1><p>郭羨妮，多了一陣奶騷味，估不到，比以前更索。<br>從前的她，有一份冷艷，中英混血兒，顴高鼻直唇薄，五官標致，99年選香港小姐艷壓群芳，冠軍港姐扶搖直上一線，可惜情路崎嶇，不堪回首。<br>熟女告急，2011年停船泊岸，忽然宣佈下嫁內地動作導演朱少杰，姊弟戀修成正果，翌年5月誕下愛情結晶品Kylie，幸福滿瀉。今日的郭羨妮，添了一分福氣，多了一分亮麗，「索」羨妮，美艷更勝從前。<br>撰文：楊潔雯<br><br>眼前的郭羨妮（Sonija）被幸福濃濃的罩住，一段實而不華的愛情，一個安逸穩健的家庭，令郭羨妮身心康泰，比以前更靚，更省鏡！靚媽Sonija的笑容就像一朵盛放的太陽花，非常燦爛，對一切讚美的說話，照單全收，她日前接受訪問時說：「係喎！我開番工，有啲同事見到我都同我講『嘩！你仲好似靚過以前。』哈哈！我都覺得係，以前個人乾，做嘢做到好鬼dry，開工拍戲好顛倒，𠵱家潤啲，笑容多咗，溫和咗，成個生活平衡開心，行出嚟個人都會開心，𠵱家瞓得好，同老公開心，女又幾得意，幾好呀！𠵱家就好似去到一個階段係好想享受人生，係收成期。」說時Sonija嘴角微微上揚。</p><p>唔要有錢光頭佬</p><p>或者幸福是需要伸手捉住的，現年38歲的Sonija把握黃金時機，將幸福緊緊握住，她笑說：「以前冇諗過我會生仔，去到35歲嗰時我已經放棄咗去搵，亦冇再去搵，不過，正路都係想結婚生仔，但係做呢行好似好難，係好難搵到適合對象，呢啲嘢真係天注定㗎！我知道好多人覺得我係香港小姐，應該搵個好叻有錢又有名氣嘅人一齊！其實又唔使諗太多，最初我同老公分隔兩地，都覺得未必得，點知女都生埋，嘻嘻嘻！所以我想同未有另一半嘅人講，唔使驚話冇，其實係安排咗，到時候係會出現！」</p><p>真正的幸福，是可以同甘共苦，彼此尊重，尤其是娛樂圈，各式各樣的流言蜚語多不勝數，Sonija供養窮老公？她一概不理，只說：「以為我要搵個肥嘅光頭核突有錢佬嫁咗去，我知道嗰啲通常唔開心，我個人唔係需要咁物質，最緊要係夾同畀到我安全感。佢畀我平凡嘅生活，聽我話又尊重我意見，𠵱家感覺好實在。」肥嘟嘟光頭有錢佬不是那杯茶，也想不到是一個沉實如木的武夫，Sonija哈哈大笑：「幾好呀！好搞笑㗎！久不久叫佢耍兩套拳嚟睇吓，咁佢又耍，真係笑到趴喺度！」腦海瞬間閃過朱少杰的愛之諾「我願意這輩子都給你欺負！」真的兌現。<br>Sonija接受不完美卻圓滿的生活，感覺實在，對那一塊木頭有讚有彈，評語中肯，她笑說：「佢唔係大家諗嗰種人，佢好斯文㗎！識功夫嘅人係唔會打交，粗口都唔講，我一句都未聽佢講過，佢真係好有修養！雖然有時都會好竧，點解一啲都唔浪漫，但係人冇完美，唔會有個啱晒你所有條件嘅人出現，自己都有唔好嘅地方，所以唔可以要求人咁多，唔識浪漫已經係一件小事。」</p><p>後生愛搶心態變</p><p>做了人妻，又升格做靚媽，Sonija生理和心理經歷重大改變，變得積極和正面，人生路更寬，她說：「心態唔同咗，後生嗰時好想表現自己，好想搶呀！出呀！𠵱家冇乜嘢最好唔好叫我，係冇以前咁緊張，好多嘢可以放鬆，所有嘢都冇睇得咁重，反而咁樣變得順咗，以前係諗得好死，得唔到會好唔開心，𠵱家乜嘢都冇乜所謂，每一日都係圍繞住個女，放工，最緊要係趕住返屋企買餸！」<br>攝影：陳順禎<br>化妝：Jessica<br>服裝：Jessica、 Episode</p></body></html>