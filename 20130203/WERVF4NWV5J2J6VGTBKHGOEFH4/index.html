<html><header><meta charset="utf-8"><title>食字部：小寶涮肉引宅男</title></header><body><h1>食字部：小寶涮肉引宅男</h1><p>最近電視劇《老表，你好嘢！》引起不少話題，當中最矚目相信是外形一啲都唔細嘅細細粒，她叫陳嘉佳（小寶），可愛的表情及動作，令她彈出成為高登女神。今次帶這位宅男女神找她的至愛──美食，一看到至愛就笑逐顏開，可愛笑容頓時引死人。<br>記者：歐陽曉思　攝影：劉永發</p><p>另類高登女神</p><p>你可能會問肥妹都咁紅？的確！230磅的她沒有香香公主的身材，但被喻為新一代高登女神的小寶，可愛程度爆燈，當我一邊看《老表，你好嘢！》一邊打這篇稿時，聽着細細粒用《我的心真的受傷了》配上「肉碎拌番茄牛脷鵝肝醬」的歌詞，都被她笑死，難怪她風頭唔弱得過女主角。小寶在上海出生，是家中獨女，兩歲時隨父母來港定居，她坦承讀書成績不太好，媽媽擔心她不成大器，在她11歲時強迫學琴，自小鍾情演戲，但自知身形不能成為女演員，無信心踩上台板。<br>小寶原本在電影公司做文職，2009年加入電影公司工作，遇到了《寒戰》的導演陸劍青。「有日我食住麥當勞，陸導演咁啱上嚟我公司，同我老闆講嘢時無意間見到我枱上貼咗100句『我要減肥』標語，他望一望張紙，又望一望我，覺得我好得意，傾咗幾句就話會拍套戲叫《矮仔多情》，問我有無時間去試鏡，就咁我就入咗行啦！」《矮仔多情》是她的處女劇，也是和祖藍第一次合作，雖然只飾演路人甲，卻引起監製關注，去年在福祿壽演唱會中，和祖藍大跳《Let's Get Wet》，觀眾拍爛手掌，雖然評價有好有彈，但小寶卻一於少理，憑她樂天知命的性格換來一個個的機會。</p><p>衰為食 減肥無望</p><p>提到肥胖身形，小寶坦言自幼為食致胖，她的童年和少女時期雖然是肥妹仔，但樣子可愛。面對百萬觀眾，她自言很在意大眾的評價，拍劇時也會不斷問導演會不會覺得她又肥又鈍，慶幸導演不斷給與她信心，播出後也好評如潮，才知道原來肥妹也可以帶給觀眾那麼多歡樂，「拍呢部劇真係好開心，你有留意嘅話，就會見到我每場都係食嘢同埋食嘢，人哋拎住杯啤酒，我就揸幾串小食，而且晚晚都有人請食嘢，拍得我好開心！」有網民說她瘦的樣子應該幾標致，勸她減肥，近日有傳她找張玉珊幫手減120磅，「我衰為食，一日好多餐，食唔停，食親都係高卡路里嘅食物，見到食物會令我笑，若好似其他女藝員咁唔食嘢，我一定唔得，所以暫時我唔會考慮瘦身。若有日驗到我有血壓高或身體不舒服，可能會去減，既然觀眾都鍾意我肥胖的一面，就繼續吧！有機會我想拍飲食節目，一路做嘢一路食，開心到飛起！」</p><p>同蔬菜做唔成朋友</p><p>訪問前反覆幾次問小寶最愛吃甚麼，每一次她都很困惑地告訴我，「我真係乜都鍾意食㗎，哎呀！真係唔知點揀好！」但被我逼迫多幾次之後，她才告訴我近日寒氣逼人，最鍾意吃火鍋，小寶無肉不歡，但見到蔬菜就擰晒頭，「我人生有好多朋友，所有肉類、海鮮、零食等等等等都係我嘅好朋友，雖然蔬菜同我氣場唔啱，不過我一見到食物都好開心！」小寶沒有說謊，訪問過後她一見到滿枱為她預備的食物，她當場大叫，雙眼發亮，又不斷拍照上載到微博，之後只聽到「我唔客氣啦！」轉過眼就見到小寶在吃牛肉，津津有味的樣子也依然可愛。<br>Yagura從食材到格局也十足日本地道的ShabuShabu放題店，ShabuShabu到處都有，這裏有何特色？原來最大的賣點便是用料超豪華，除了大路的豚肉雞肉蔬菜外，更有超矜貴的海鮮如肉質爽嫩的珍珠龍蝦、彈牙的活鮑魚、鮮嫩的北海道帶子及厚切嫩滑星斑柳等，但最有誠意還是由總廚Takeshi嚴選出三款頂級的靚牛肉，有美國安格斯肉眼、頂級品牌US1855牛肩胛和牛小排，選後兩者只要另加數十元，即可任嚐油花均勻雪白、入口嫩如幼肌的頂級牛肉，牛肉咬下即溶，其脂肪分佈平均，肉質較軟腍，又夠牛味，滿口豐腴脂香，配以醒胃的番茄豬骨湯、香濃刺激的辛辣味噌湯及以木魚花熬上兩小時的昆布清湯做成的湯底，誠意十足，這個火鍋豪華得很！</p><p>Yagura（2710 1010）</p><p>地址：佐敦彌敦道380號香港逸東酒店地面下層<br>收費：$468/位<br>＊兩位起，限120分鐘，另加$30可選配US1855牛小排或頂級美國安格斯肉眼<br>供應期：由即日起至2月28日5:30pm-10:30pm</p></body></html>