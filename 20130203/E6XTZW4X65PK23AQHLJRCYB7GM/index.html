<html><header><meta charset="utf-8"><title>李丞責晒四金龍娶劉倩婷</title></header><body><h1>李丞責晒四金龍娶劉倩婷</h1><p>昨日是堪輿學家李丞責與09年港姐冠軍劉倩婷的結婚大日子，早上李丞責穿上繡有四條金龍的禮服接新娘，晚上兩人在尖沙嘴The Ritz-Carlton擺喜酒，並應記者要求肉緊咀嘴。李丞責透露婚禮花了逾千萬元，揚言娶到靚老婆好值得。</p><p>現年43歲的李丞責曾經歷婚姻失敗，但很快便遇上27歲的真命天女劉倩婷（Sandy），兩人大前年拍無綫節目《香港玄案》而撻着。去年1月李丞責為Sandy辦海上生日派對，即場求婚成功。昨日兩人在尖沙嘴The Ritz-Carlton酒店筵開五十多席婚宴，並設計了一個羅庚和后冠併切而成的圖案。<br></p><p>每圍酒席五萬多</p><p>一對新人昨午4時許切蛋糕，並應記者要求嘴得肉緊。穿上Noel Chu所設計婚紗的Sandy以閃爆鑽飾登場，除了手上三卡求婚戒指及碎鑽婚戒外，其餘首飾均有贊助。據悉李丞責今次豪花娶老婆，用六架鐵馬開路接新娘，擺最貴每圍約五萬八千元酒席，有金箔菜式，又向記者派利是及餅卡，並請了近十名攝影師拍花絮。李丞責透露婚禮預算花費逾千萬，他說：「婚宴籌備近十個月，連禮金都有八位數。」會否肉赤？他說：「娶到好老婆乜都值得，佢靚女又溫柔體貼，仲品學兼優。」幾時生B？他說：「盡快啦，最好生廿幾個，其實同佢一齊，我愛佢，BB只係當獎勵。嚟緊會留港過新年，遲啲去好遠嘅地方度蜜月。」約晚上7時許，陳志雲、劉德華、洪金寶、吳雨霏、蘇永康、楊思琦、栢芝媽和森美等賓客陸續到賀。<br>篤信玄學的李丞責上午接新娘時，穿上印有四條金龍的紅黑中式禮服，甚有富泰拿督感覺。兄弟姊妹團人數近30人，但圈中人只有王浩信、亢帥克和何麗全，李丞責爆何麗全接新娘時扭傷腰骨，他說：「可能玩得太投入，班姊妹唔記得問我攞開門利是，之後會畀番$9999.9佢哋，Sandy班鬼妹仔姊妹鍾意長長久久。」<br></p><p>劉倩婷喊足三次
</p><p>李丞責自爆婚宴上會給太太驚喜，而Sandy早上已喊了三次，她說：「佢每日都畀驚喜我，第一次試婚紗我已經喊。結婚前一晚好多朋友由英國、美國同澳洲嚟做姊妹，仲幫我搞電車派對。」<br>不過Sandy希望二人世界，暫未打算生BB，似乎與李丞責未有共識。Sandy雖與無綫仍有合約，但婚後會專注搞風水公司生意，做老公左右手。<br>採訪、攝影：張俊銘</p></body></html>