<html><header><meta charset="utf-8"><title>我主場：美棋BB電視心不死</title></header><body><h1>我主場：美棋BB電視心不死</h1><p>「有冇見過我張成績表呀？」看似是鬼片的對白，卻是一眾香港電視員工及老闆王維基的心聲。面對茫茫的前路，童星出身的黃美棋雖然未至於絕望，但失望跟痛恨之情，在訪問中表露無遺，更黯然落淚。黃美棋的命運，就如回歸前一班少年殺人犯一樣，等候梁振英發落。<br>撰文：卓寶花<br><br>「沒有得到一張成績表，死因未明。」是大眾關注政府增發免費電視牌照黑箱作業的心聲，仍在港視面對灰色日子的藝員期盼轉機，雖然徬徨，但絕不後悔加入王維基旗下，有所不滿的是被政府扼殺了夢想以及對社會政策的失望。<br>童星出身的黃美棋在美國修讀經濟畢業後，看準港視比其他電視台機會多，她說：「如果喺無綫，同年紀大有人在，未必揀到我。」她懷着滿腔熱血重返娛樂圈，女大十八變的她回流後被宅男封為美棋BB，不過沒有做錯一件事，亦沒有觸犯法律，命運卻落得如當年回歸後，等候董建華發落的少年殺人犯，目前正等候梁振英發落，或者司法覆核是她的另一條救命草。她在港視期間先後完成四套劇集，理想與夢想同時實踐，事到如今要接受殘酷現實，美棋作好心理準備：「當初目標畀自己三年時間睇吓有冇成績，要實現夢想幾年係好短，但𠵱家希望唔使轉行。」</p><p>團結力量爭發牌</p><p>日前美棋受訪時談及去向和公司關係時，不禁黯然落淚說：「𠵱家做到嘅比想像中更多，如果個天係時候攞番，我都OK，公司上下，經理人幫我做咗好多嘢，好多人做呢行兩年都未必有我咁幸運。一日劇集未出街，都好難令人信服，你見到公司同事同心協力去幫大家，呢份人情味係我最感觸，大家好團結去爭取發牌，啲人成日話香港人自私，今次件事畀我睇到團結兩個字，每個人都行出嚟撐老闆，士氣十足，自己都嘆為觀止。」面對曲終人散，難以掩飾傷感，美棋繼續哽咽：「最慘係睇到，又幫唔到忙，有人要養家，有人雄心壯志以為有作為，每個人都有自己嘅故事，巿面上突然多咗三百幾位同業，我想身邊人搵到嘢做。」</p><p>望港劇突圍而出</p><p>美棋為家中孻女，仍有哥哥家姐肩負家庭擔子，壓力反而在於向父母交代，她說：「當初我堅持做呢行，想話畀父母聽我冇揀錯，呢段時間屋企人反過嚟安慰我唔好擔心，件事仍然係未明朗化，我知自己唔會生存唔到，最壞打算咪轉行囉！我可能係復出後最快收山嘅藝人。」不過美棋與大眾一樣想尋求公義和答案，她說：「希望政府講畀大家聽原因，𠵱家係不明不白，等緊一個交代，要死都有個死因。」<br>過往因為一台獨大，選擇近乎零，現在多發兩個免費電視牌照落在有線和now，美棋歡迎同業競爭，她說：「希望佢哋都做到高質素節目提供大家多啲選擇。」港人追港劇熱潮早已減退，製作水平常被狠批，美棋作為新一代藝人對電視業界質素日漸下降感到惋惜，她說：「近年香港人都睇日、韓劇，自己都有啲心酸，點解唔可以係人哋追我哋啲劇，而係我哋不斷追外國劇去睇，作為藝人好想令到劇集衝出香港，但我哋能力有限，𠵱家仲面臨冇劇拍，都唔知點好。」港視牌照風波擾攘近兩個星期，美棋暫時拍劇工作全面停頓，幸好仍有主持及外來活動幫補，最近亦獲邀拍電影，但現時境況分分鐘成壓價目標，美棋說：「預咗，自己認為保持曝光率最緊要。」</p><p>鞋履：AME shopame.com<br>化妝：Waiii Chan</p><p><br>足本收睇《亂噏24》x鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24 </p></body></html>