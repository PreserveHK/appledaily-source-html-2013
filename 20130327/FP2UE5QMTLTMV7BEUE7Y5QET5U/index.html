<html><header><meta charset="utf-8"><title>穿梭中環　蔡東豪猛然發現︰　<br>人到中年難忍無普選</title></header><body><h1>穿梭中環　蔡東豪猛然發現︰　<br>人到中年難忍無普選</h1><p>【公司行政總裁】蔡東豪上周收到記者WhatsApp相約訪問談佔領中環，他24小時內就決定公開表態將會參與。穿梭中環商界，他一直認為爭取普選「自然有人做，我哋唔使理」。但人到中年猛然發現，等到2017年仍未有真普選。他避無可避、忍無可忍，決定不再做政治上的沉默大多數。<br><br>記者：雷子樂　許偉賢　呂麗嬋</p><p>昨晨出門前，蔡東豪告訴太太，會向記者表明決定佔領中環。「佢只係微笑，咁如果佢好唔想我做，我諗由朝早到𠵱家，佢會有所行動」。49歲的蔡東豪是精電國際有限公司行政總裁，從前是個中環人，曾在長江基建、中建電訊等公司任職，如今在觀塘出沒，偶爾穿梭中環，最了解商界精英的想法。他自己也曾一樣，埋首搵錢，甚少關注政制發展、讀政治新聞只看標題，最初連戴耀廷也講錯做「戴廷耀」。</p><p>「中國擁抱民主會更強」</p><p>「我從冇埋怨中環人點解咁保守、唔肯為民主奮鬥，我哋唔會傾呢啲嘢喎」。生意關係，蔡經常北上，對民主有更深體會，「點解內地咁多（價值觀）扭曲，唔排隊、貪污、破壞環境，全部同冇民主有關。如果中國能夠擁抱民主，佢會變得更強大！」<br>香港過去也不一直有自由、沒民主，卻不斷創造經濟奇蹟？「咁英國係有民主喎。97前，你係唔可以亂嚟，indirectly我哋有過（民主），有乜嘢，係嗰邊（英國）有聲出喎」。他理解回歸後有過渡期，普選要等，但現在「由97搞到2017」仍未見普選真身，「你𠵱家隊兩條友畀我去選，梗係唔係真普選啦！咁我覺得夠啦，你講好咗有㗎！我接受唔到囉！」<br>人到中年，他更覺不能再避再忍，讓北京一拖再拖，「咁你2017冇（真普選），再下一屆2022，年份好得人驚。唔係聽晚唔得閒食飯後晚食，數吓數吓我都老喎！2022年，等九年，大佬，我（到時）就60歲啦！」</p><p>「余若薇選就係真普選」</p><p>他想告訴中環精英，做生意，若看長線，很應該為下一代爭取民主。他不怕走得太前會影響工作，「我相信，同我有關係嘅公司會理解我，可能佢就係鍾意我寸寸貢！」「（公司）都係睇你做得好唔好，你做得好，咪話你多樣化；做得唔好，話你多事囉」。<br>蔡東豪深明佔領中環有如北韓搞核試，是一種談判策略，「我諗北韓唔係真係要射核彈去紐約，但有嗰件嘢喺度就有得傾。由𠵱家開始，多1,000個李柱銘、多1,000個蔡東豪出嚟，咁呢個就係北韓嗰啲嘢，咁奧巴馬都要check吓，係好緊要」。蔡自言不熟悉政治，不了解甚麼提名委員會、六部曲、佔領中環商討日。檢視政改方案，他的方法十分簡單：「畀到余若薇選，就可以證明佢係真普選。」一旦佔領行動成事，蔡說會站在李柱銘附近，「相對上最安全」。他又怕透過記者未必能清楚表達意思，特別自撰600字，道明心路。明年街頭抗爭，將增添一點中環智慧。</p></body></html>