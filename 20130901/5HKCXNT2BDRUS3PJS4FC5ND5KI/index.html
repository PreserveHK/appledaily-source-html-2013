<html><header><meta charset="utf-8"><title>跳飛機主持怪獸嚴秋華　擦壽司𠱁妻兒</title></header><body><h1>跳飛機主持<br>怪獸嚴秋華　擦壽司𠱁妻兒</h1><p>七十年代無綫兒童節目《跳飛機》中扮「怪獸」的嚴秋華，由於造型可愛，當年大受小朋友歡迎，嚴秋華其後退出幕前，在速遞公司當經理。有報道指嚴秋華01年結婚，組織幸福家庭，07年囝囝出世，二人世界變三口之家。前晚9時多，有讀者拍到久未蒲頭的嚴秋華帶着妻兒到尖沙嘴的一壽司晚飯，一家三口趁着半價時段，大嘆平壽司。<br>昔日瘦竧竧的怪獸嚴秋華，轉眼已52歲，久違的他前晚家庭樂嘆壽司，嚴秋華的樣貌變化不大，身形有點中年發福，一頭斑白頭髮令他更添成熟穩重，當嚴秋華開聲便無所遁形。</p><p>暫無意復出
</p><p>嚴秋華甫坐下便廿四孝老竇上身，不停問「怪獸仔」囝囝想吃甚麼，現年6歲的囝囝精靈活潑，嚴秋華點了一枱壽司，跟妻兒大快朵頤。嚴秋華看餐單時，又將眼鏡拉高，把餐單放近眼前，疑似中年老花。身為一家之主的嚴秋華，全程非常照顧妻兒，但囝囝比較親媽咪，兩母子還親暱咀嘴，大晒溫馨。<br>記者昨日致電嚴秋華，提到前晚家庭樂嘆壽司，他說：「係呀，囝囝好鍾意食壽司。」問到可有讓囝囝翻看當年《跳飛機》片段，嚴秋華尷尬說：「好少。」嚴秋華可有意復出？他說：「冇呀，暫時未諗，我仲做緊速遞。」<br>採訪：丁寧</p><p>肥佬黎有今日，全賴阿媽細個同佢講過乜？即睇最新一集《亂噏24》，話唔定幫到你！ <br> http://bit.ly/appletalk24 </p></body></html>