<html><header><meta charset="utf-8"><title>靚空姐慘遭磨壞牙</title></header><body><h1>靚空姐慘遭磨壞牙</h1><p>【本報訊】透明牙箍風潮席捲全港，待嫁空姐婚前矯齒，卻遇上無牌牙醫，8隻牙齒遭永久磨損，牙罅闊過梳子，進食困難，被迫茹素。涉事的Clear Braces（透齒亮）否認指控，稱該無牌牙醫只是從旁協助，沒有為事主進行任何療程。牙醫管理委員會已把無牌牙醫執業事件交警方跟進。　<br>記者：張嘉雯　林偉聰</p><p>樣子標致的Amy現年28歲，因牙齒咬合問題，中學時曾箍牙，後來因沒有妥善佩戴固定器，下排牙齒再次內陷，因準備結婚，今年4月光顧新開張的牙科中心Clear Braces（透齒亮）再進行矯齒，未見醫生便付了全費近3萬元，「另一個牌子Invisalign（隱適美），最平都要4萬蚊，空姐有折扣都要36,000蚊，透齒亮話係英國引入，覺得都信得過」。</p><p>建議上下顎磨16隻
</p><p>5月初，Amy首次見「醫生」，「入到間房，有個鬼婆女醫生着醫生袍、戴口罩，坐喺病人床旁邊，個護士介紹佢係Dr. Sahira，旁邊個男醫生係Dr. Lee」。Sahira為她檢查牙齒，以英語詢問病歷，建議她磨細上下顎合共16隻牙齒，以預留位置箍牙。Amy指曾反對磨牙，指早年箍牙時已脫掉4隻恒齒，加上去年再脫去4隻智慧齒，應有足夠位置，但Sahira堅持要磨牙。<br>Amy稱Sahira此時轉身向男醫生說：「李醫生，她只需要非常細小的齒隙，Ok？你明白嗎？」當時男醫生回答：「是。」Sahira其後撰寫病歷。<br>7月初Amy到診所磨牙，Sahira不在場，「係個男醫生做，但佢完全冇睇過我啲牙，只係睇住女醫生寫嗰份病歷就開始磨，磨到一半突然停咗唞大氣，又發呆，磨完上顎8隻牙之後又話時間唔夠，下次再磨」。她形容男醫生「雞手鴨腳」，「倒牙模倒到我成塊面都係膠，以前都未試過」。<br></p><p>牙隙勁闊吃肉流血
</p><p>磨牙後，Amy進食冰冷食物時牙痛如受電擊，「我即刻上網搵資料，原來琺瑯質冇咗，唔會生番，唔知磨牙會咁damage（傷害）我啲牙，佢（醫生）應該同我講，等我有選擇」。她說兩名醫生也無解釋磨牙或致琺瑯質永久流失。<br>Amy隨即到診所要求解釋，獲允退回全部款項，當時才發現診所內只有男醫生李暢庭的牙醫執照，「我問佢（李暢庭），Sahira係咪香港註冊牙醫，佢答咗我兩次『係』，仲話Sahira係『箍牙專科』」。<br>現時Amy上排牙齒間留下多條空隙如梳子般闊，每次食肉類都不停流牙血，上顎可能要植牙，「手尾」很長。<br>不少顧客有同樣經歷，在網上表示先由Sahira檢查和診斷，再由李暢庭治療。透齒亮負責人黃經理回應本報時稱，Sahira Raful是多明尼加共和國的矯齒科牙醫，並非本港註冊醫生，只擔任牙醫顧問，「你可以問返佢（Amy）exactly我哋個女顧問有冇做任何treatment（療程），佢都可以話畀你聽冇，佢有懷疑，可以向牙醫協會或其他地方告我哋」。<br>牙醫學會副會長王志偉說，法例訂明只有註冊西醫及牙醫可以自稱「醫生（doctor）」，「當你知道人哋咁介紹你，你要澄清，如果唔否認，即係自己話自己係囉，已經係犯法」。他指檢查牙齒、倒牙模、診斷是牙醫專屬範疇，「如果佢無牌，幫人做檢查已有問題，仲同佢做過牙模，實唔得」。<br></p><p>投訴後由警方跟進
</p><p>Amy追查後發現，Sahira無在港註冊，8月中向牙醫委員會投訴Sahira無牌行醫，獲覆事件交警方跟進。而替事主磨牙的李暢庭雖有註冊，但也可能犯法，王志偉說：「如果一個註冊牙醫，畀一個唔係醫生嘅人喺佢診所執業，咁即係掩飾佢，一樣係唔得。」</p><p>肥佬黎有今日，全賴阿媽細個同佢講過乜？即睇最新一集《亂噏24》，話唔定幫到你！ <br> http://bit.ly/appletalk24 </p></body></html>