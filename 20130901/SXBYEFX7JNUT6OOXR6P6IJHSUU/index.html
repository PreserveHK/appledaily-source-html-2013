<html><header><meta charset="utf-8"><title>黃金視窗：馬國明High爆雲霄</title></header><body><h1>黃金視窗：馬國明High爆雲霄</h1><p>「我從來都冇一個框框畀自己，喺演戲嘅世界裏面，只要合情合理，做乜都冇所謂，唔會因為現實接受唔到嘅事就唔做，做演員係唔應該有呢啲嘢。」馬國明入行14年，去年在《On Call 36小時》演「張一健」捱出頭，最近在《衝上雲霄II》中，他與江美儀一段姊弟戀，惹來不少迴響，有人覺得重口味，有人覺得像母子戀，無論外間怎樣批評，對於馬明而言，再度參與《衝上雲霄II》的演出，意義大於一切。<br>撰文：何慧斯<br><br>從來覺得男演員比女演員幸運，演藝事業的壽命比女演員長，即使年過半百，仍可配一些年輕貌美的女演員演情侶，贏盡男觀眾的艷羨目光；反觀女演員隨時不到30歲，已經逃不過做媽媽的命運，甚至當被安排與年紀較自己小的男演員演情侶外間總是看不過眼，劣評如潮，情況慘不忍睹。<br>被視為新一代筍盤的馬國明（馬明），今次在無綫劇《衝上雲霄II》中，與江美儀的姊弟戀，正正遇上這問題，但馬明一於懶理，他說：「我覺得真係好睇你接唔接受姊弟戀，我自己覺得ＯＫ，事關喺戲裏面佢哋兩個係好夾，所以好自然咁行咗埋一齊。我喺現實生活未試過姊弟戀，但係我覺得只要你鍾意一個人，年齡真係唔係問題。」</p><p>盼演同志自我挑戰
</p><p>或許因為形象所限，觀眾理所當然覺得小生一定要配花旦，對此，馬明說：「我一開始已經知道會有一段姊弟戀，今次係有別於過往觀眾覺得馬國明理所當然襯楊怡、李詩韻，襯邊個邊個，總會有少少唔同，我覺得作為一個演員冇乜所謂，如果將來有套戲，要我拍同性戀，我都會做。我從來都冇一個框框畀自己，喺演戲嘅世界裏面，只要合情理，做乜嘢都冇所謂，唔會因為現實接受唔到嘅事就唔做，做演員係唔應該有呢啲嘢。」<br>馬明10年前參演過《衝上雲霄》，想不到10年後又有份演《衝II》，無論在戲內戲外都有轉變，馬明笑說：「你問我會覺得真係好好運，條路亦唔算好難行，係幸運嗰批，因為太多師兄仲等緊機會。今次再拍對我嚟講感受好深，嗰陣做咗3年甲乙丙，《衝》係我第一個有對白、有角色連戲嘅劇集，所以今次對我嚟講紀念價值仲好大，意義大於一切。」<br>去年馬明憑《On Call 36小時》的角色張一健突圍而出，但《衝II》的焦點集中在吳鎮宇和張智霖身上，馬明坦言：「我會形容自己今次係配角，但係冇所謂，亦唔介意係咪主角，最緊要條線好唔好睇。好似拍《真相》嘅時候，我只係得4集戲，但係我好鍾意，每一套劇係團隊工作，我冇呢方面嘅擔憂，只係擔心出嚟嘅效果好唔好睇，我想改變戲路，亦唔介意去改。」他更笑言不介意被提名男配角，只要集齊男配角和視帝，相信對賺外快有一定幫助。</p><p>甘認大叔怕湊𡃁妹
</p><p>一直希望可以嘗試不同工作的馬明，先後因為檔期不合喪失了不少機會，不過稍後他將會參與電影演出，收到劇本的馬明仍未有時間鑽研，但他被問到拍電影會否更加無底線？他說：「可能會去盡啲㗎！始終電影同電視嘅尺度唔同，不過都要睇劇本需唔需要有呢場戲，如果無端端整一場床戲，只係為咗令觀眾有noise，我諗拍戲唔會係呢啲咁嘅嘢，而係嗰場戲真係有message帶出嚟，我諗做演員真係冇所謂，反而應該豁出去。」問馬明會否期待？他笑說：「點都會嘅，始終我未試過拍電影，我都想試吓同外面啲演員、導演合作，話唔定呢個經驗會對我將來喺無綫拍劇有另一個幫助。」<br>即使被視為筍盤，馬明一直未有新戀情，再三追問他的感情狀況，他總是笑笑口稱專心工作，要努力賺錢，笑問他會否發展姊弟戀？他說：「唔知呀，始終未遇到，但係太𡃁妹又唔得，我唔介意俾人叫大叔，只係覺得唔知點湊佢。有時拍劇遇到啲20歲嘅女仔，同佢哋拍嘢好似湊女，真係好攰。好彩只係拍戲箒，真嘅我真係死畀你睇。我有啲朋友話60歲嘅男人梗係鍾意啲20歲嘅女仔，其實我真係唔係囉，我唔可以當佢小朋友咁湊，我寧願佢有啲思想，成熟少少，我湊唔慣啲小朋友。」</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>