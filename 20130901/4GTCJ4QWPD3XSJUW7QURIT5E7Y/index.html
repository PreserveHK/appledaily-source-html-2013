<html><header><meta charset="utf-8"><title>英超攻略：利曼有前冇後雙紅會鬥「大」 - 咖喱</title></header><body><h1>英超攻略：利曼有前冇後<br>雙紅會鬥「大」 - 咖喱</h1><p>周日重頭戲，英超雙紅會，利物浦主場鬥曼聯。紅軍射手史杜列治狀態大勇，近3仗入4球，但中堅高路托尼受傷缺陣；而曼聯有朗尼留隊，跟尹佩斯拍住上，鋒線實力冠絕英超，但他們一對正選中堅年紀偏大，或成隱憂。因此，今仗看好兩軍上演入球騷，宜捧「大」！（球賽編號：星期日18；now621台今日8:30pm直播）</p><p>利物浦開季表現對辦，聯賽兩連勝，先後皆以1:0贏史篤城及阿士東維拉，雖然兩場僅入兩球，但紅軍不乏埋門機會，攻勢悅目。上周中，紅軍半力出戰英聯盃次圈，法定時間賽和諾士郡2:2，加時贏4:2晉級。在開季這3仗中，英格蘭前鋒史杜列治場場都有入波，共入4球，腳風超順。另外，菲臘比古天奴及新加盟的伊亞高艾斯巴斯狀態不俗，亦渴望於今仗開齋。紅軍中前場陣容完整，謝拉特及佐敦軒達臣負責組織，瞻前顧後。</p><p>紅軍缺少高路托尼</p><p>儘管利物浦鋒線有大勇的史杜列治，但後防卻有隱憂，主力中堅高路托尼在英聯盃受傷，雖然領隊羅渣士指他傷勢不算嚴重，但料他將錯過今場大戰，預料久休復出的史卡迪爾會頂替他，夥拍丹尼爾艾格，相信會影響到防線的穩健性。祖阿倫及新加盟的阿里施蘇高亦受傷缺陣。</p><p>曼聯防線難擋快馬</p><p>曼聯今夏在質疑聲中開季，但成績比預期理想，先贏韋根得到社區盾，首場聯賽作客史雲斯，竟大炒對手4:1，令人意外。上輪，他們於主場鬥車路士，雖然形勢佔優，但車路士刻意死守，加上泰利及施治等具級數守將表現出色，兩軍賽和0:0。曼聯前鋒朗尼上場踢正選，狀態漸入佳境，而且英媒指他已經決定留隊，跟球隊和解，料今仗可望繼續正選，全心全意為曼聯比賽。<br>此外，尹佩斯在首場對史雲斯的聯賽中梅開二度，兩個入球都非常精采，可見踏入30歲大關後，他仍然保持近兩季的佳態。不過，曼聯防線主力平均年齡較大，中堅里奧費迪南、尼曼查維迪及左閘艾拉都年過30。還記得去季加里夫巴利爆贏里奧的一幕，若果里奧及維迪面對速度高且靈活的史杜列治，恐怕會輸蝕。<br>往績上，兩軍對上4次交手全部開「大」。此外，曼聯領隊莫耶斯近6次率前球會愛華頓鬥利物浦未贏過，但4次開「大」。文：咖喱</p><p>肥佬黎有今日，全賴阿媽細個同佢講過乜？<br>即睇最新一集《亂噏24》，話唔定幫到你！ <br> http://bit.ly/appletalk24 </p></body></html>