<html><header><meta charset="utf-8"><title>醫學院風雲 - 左丁山</title></header><body><h1>醫學院風雲 - 左丁山</h1><p>估唔到突然之間，香港兩間大學嘅醫學院同時出現於港聞版，港大醫學院係舊聞翻炒，無風起浪，中大醫學院就出現疑似人事擺不平嘅吵鬧，俾威爾斯醫院拖埋落水，有理說不清。<br>香港大學在2005年接受李嘉誠基金會捐款十億，將醫學院命名為「李嘉誠醫學院」，本屬平常，在美國閒過立秋，不少著名大學醫學院就以捐款人命名，例如芝加哥大學有Pritzker School of Medicine，長春藤大學康奈爾有Weill Cornell Medical College，布朗大學有The Warren Alpert Medical School，加州大學洛杉磯分校UCLA有David Geffen School Of Medicine，達茅夫學院有Geisel School of Medicine等等，呢啲大學歷史之長，比港大有過之而無不及，赫赫有名，港大接受捐款而將醫學院改名，無非與世界一流學府看齊而已，無甚大不了。為此而感到不爽，至今喋喋不休者，眼光不出鯉魚門。<br>至於捐款分期交付，亦非奇怪，特別係針對香港特區政府之配對捐款，捐十億分十年收取，連埋配對得益，最少可收足十五億，港大何樂而不為，駛乜一年就收晒擠出其他熱心捐款人？2005年之時，馮國經博士係港大校務委員會主席，呢位哈佛商學院博士、哈佛商學院助理教授、利豐集團主席，乃係世界級商人，同徐立之校長度出分期收款之計，全係為香港大學最佳利益設想。李嘉誠基金會嘅聲明話一切付款辦法係依足港大建議，以配合大學爭取配對資助的需要，唔該一啲無知評論員睇真啲。<br>至於中大心臟科教授余卓文「封刀之事」，內裏應有原因，余教授身為手術小組組長，領導小組工作，何解會被所有組員醫生一齊具名投訴？以壹仔肥佬黎領導作風，如有編輯俾七位記者一齊投訴嘅話，必炒編輯無疑，唔駛解釋㖭。醫學院顧大學名譽，醫院顧病人安危，余教授除非有好強烈證據證明自己全無違規，都係收聲比較着數，但既有報導話佢已向中大校董會主席投訴中大校長行為不當，加上醫管局介入調查，事情或會搞大，唔通要法庭相見？</p></body></html>