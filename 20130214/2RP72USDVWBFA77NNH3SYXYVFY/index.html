<html><header><meta charset="utf-8"><title>發律師信俾車公 - 曾志豪</title></header><body><h1>發律師信俾車公 - 曾志豪</h1><p>「發叔為香港求得下簽」，這句說話很不順耳。第一，發叔幾時代表香港人？如果話特首的代表性係689，發叔是甚麼？他鄉議局主席的位置，我無份選，他立法會議員的身份，也是靠委任得到的區議員身份而參加功能組別出任，我又無份選，再直接一句，發叔最多就係新界王，最多係代表新界人求簽，為甚麼可以代表全港？<br>事出有因，03年身為基督徒的民政事務局長何志平為香港求得下簽，拒絕再玩，發叔便以鄉議局主席身份接手，其實當中無任何邏輯關係。充其量便是，求簽問卜是中國傳統，傳統事物，鄉下最正宗，這是直觀感覺，就像你總覺深山難行的寺廟會靈過大街大巷的廟宇，香港的鄉下即新界，新界代表便是發叔，如此這般，大家便接受新界王為全港求簽。<br>並非因為發叔手氣欠佳才嫌棄他，而是名不正言不順，以前民政局長求簽，好歹也是特區的官員，全港性，而且是問責官員，出咗事可以問佢責。今天發叔捱義氣，出咗事唔好意思怪佢。<br>又或者，響應政府下放權力予區議會號召，區區自求簽，區區的區議會主席做代表求簽，自己區求自己簽，好好醜醜不會累人，我求燒鵝燒得靚，你求女人街更多女人，河水不犯渠水。<br>問題是，區議會真能代表該區嗎？你問問隻無髻燒鵝能代表深井嗎？特首可以代香港求簽嗎？唔得喎，特首如此喜歡用「個人身份」，要是他屆時突然由特首扮回個人唔認數，咁點算？更重要的是，特首如果求得下簽，他會否以事態嚴重，抹黑香港，歪曲事實為由，出律師信俾解簽師傅，甚至俾埋車公？並要求解簽師傅不得再發出相同評論？如果特首求簽，我建議解簽師傅為，練乙錚……</p></body></html>