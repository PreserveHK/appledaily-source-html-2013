<html><header><meta charset="utf-8"><title>娶幼稚園同學<br>少爺占秘婚七年</title></header><body><h1>娶幼稚園同學<br>少爺占秘婚七年</h1><p>大後日（17日）36歲生日的商台DJ少爺占（甄子康），驚爆跟圈外女友Tina（冼燕珍）瞞婚七年，據知，兩人是青梅竹馬的幼稚園同學，於06年2月14日情人節結束愛情長跑秘密註冊，今日正是他們結婚七周年紀念，少爺占選擇在情人節引爆瞞婚炸彈，還在微博向老婆高調示愛：「拖着妳愛到冬天不怕冷。」甜蜜滿瀉！</p><p>身兼DJ、組合艾粒和樂隊野仔成員的少爺占，跟圈外女友Tina愛情長跑17年，兩人不時被影到出雙入對屢傳婚訊，大前年本報還拍到他們到跑馬地睇樓，傳出兩人覓愛巢拉埋天窗，惟少爺占被追問婚期時，多次故弄玄虛大耍太極，口窒窒推搪說：「呢啲好難講，遲啲先啦！」誰料一直被外間以為未婚的他，竟跟女友已於七年前的情人節秘密結婚，瞞婚足足長達七年之久，簡直勁過瞞婚天王天后劉德華、黎明和楊千嬅！</p><p>老婆排球女將</p><p>七年前少爺占刻意挑選情人節訂下婚盟，七年後的今日，少爺占同樣選擇在情人節公告已婚，他在微博驚爆人夫身份，向老婆公開示愛：「從前我愛上排球隊隊長，她用雙手打出理想。我沒有運動細胞，只能用雙手畫畫給妳。中學生應該談戀愛，拖着妳愛到冬天不怕冷。到了這一天快得似做夢，七年前的這天，我倆在結婚證書上簽署走進人生另一個階段。男孩像我有很多，幸運被妳選中。秘密基地今天要對外開放了。Old school love,Tina and Jim.」<br>據知，少爺占和Tina是幼稚園同學，影畢業相時兩人還齊齊坐在前排，自小青梅竹馬感情深厚，由於少爺占外表瘦弱，曾被誤傳搞基，但只是笑話一則，瞞婚七年的他，除在微博公告婚事外，還在Instagram上載品牌Van Cleef &amp; Arpels的購物袋相留言：「Unforgettable」有網友已估是婚約指輪。</p><p>朋友中冇人知</p><p>昨日本報致電少爺占求證，他直認瞞婚七年，還不失鬼馬本色搞笑說：「係呀，之前同Tina喺北韓結婚，但金正日（已故北韓領袖）一路唔俾講，直至噚日北韓核試成功，終於可以講嘞。」問跟Tina是否幼稚園同學？他笑說：「幼稚園已經訂咗婚，不過中學先再遇番，初初都唔敢主動接近，因為佢係排球隊風頭躉，我怕俾排球省親。」<br>由於少爺占將於4月在北角新光戲院舉行「少爺占朱豔強口口笑之Super me」棟篤騷，他搞鬼說：「唔公開係唔想大家以為我宣傳，𠵱家個騷爆晒可以講，而且一直有啲人以為我基，都想澄清吓。咁多年都有人問幾時結婚，男仔冇所謂，但女仔一直俾人問唔係咁好，其實只有屋企人知，商台同朋友都唔知，爆出嚟嗰個肯定係阿媽。」</p><p>問為何要隱瞞七年？少爺占笑說：「艾粒係偶像歌手，唱片公司唔想我哋講，𠵱家終於覺得適當時候可以講。」問是否怕朋友嬲要補擺酒？他說：「唔會，唔想好似做騷，如果想感受大家可以買飛，不過我個騷爆晒。」至於公開婚訊是否想生B？他說：「朱薰都催，但醫生話唔好咁大壓力，唔好成日諗，順其自然睇老婆意願。」今日是兩人結婚七周年，他透露兩公婆願望環遊世界，希望生BB前去北歐旅遊就最圓滿。<br>採訪：丁寧</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>