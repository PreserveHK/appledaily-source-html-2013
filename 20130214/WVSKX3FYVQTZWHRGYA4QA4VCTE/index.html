<html><header><meta charset="utf-8"><title>中共容得下尖銳批評 - 左丁山</title></header><body><h1>中共容得下尖銳批評 - 左丁山</h1><p>習近平成為中國共產黨總書記後，不時講吓金句，反貪倡廉，節儉有理，浪費有罪，無非係警惕共產黨員，但在二月六日下午於中南海邀請各「民主黨派」中央、全國工商聯、無黨派人士共迎新春，就居然話：「對中國共產黨而言，要吞得下尖銳批評，做到有則改之，無則嘉勉，對黨外人士而言，要敢於講真話，敢於講逆耳之言，真實反映群眾心聲，做到知無不言，言無不盡。」梁振英應該認真地、嚴肅地學習習主席談話，唔好亂發律師信俾傳媒。<br>好好聽喎，不過前輩M想當年自己係愛國人士，諗起1957年嘅「反右」，仍然食唔落飯，現在聽到習近平咁講，佢叫左丁山上網自行查閱，重溫歷史。左丁山小時候聽過百花齊放，百家爭鳴及陽謀陰謀之類，但詳細情形，無法記憶，好彩現在互聯網上有大量資料，翻查話咁易，前輩M講「關鍵字」係毛澤東反右鬥爭，上網就搵到如下一段：「1956年5月30日，毛澤東在接見保加利亞軍事代表團談到整風運動時說：對黨的缺點和錯誤，要公開在報紙上批評，要黨內外一塊來，大多數知識分子和黨外人士是和黨一道的。共產黨的缺點可以公開批評，人民政府的缺點也可以公開批評，要使公開批評成為習慣，言者無罪。」<br>毛澤東又講得幾好聽喎。1956年5月5日至7月3日，各民主黨派，無黨派人士召開13次座談會，參與者暢所欲言，批評時政和共產黨。統戰部和國務院召開25次工商界座談會，108人發言，「光明日報」在九大城市邀請高級知識分子座談，各部門、省市黨委相繼召開黨外人士座談會。<br>套用西方一句術語：「其餘就是歷史」，愈多嘢講嘅人，被批鬥得愈慘，天真知識分子全部下鄉勞改，大教授變成清潔工人……前輩M睇報紙見到習總金句，無法唔咬緊嘴唇，沉默不語。<br>二十一世紀咯，習近平絕難與毛澤東相比，50年代全國人民靠共產黨派飯派米（因工作職位統一分派），今天不少人民因改革開放而富起來，有資格移民他鄉，中共好難再搞一次大鳴大放反右鬥爭，之不過，「中共容得下尖銳批評」？是真還是假，香港特區特首梁振英都容不下練乙錚篇文章啦，或者係因為梁先生不是黨員之故？既有老毛前科，「人民內部矛盾」，好容易轉化為「敵我矛盾」，因住至好。</p></body></html>