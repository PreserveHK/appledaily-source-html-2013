<html><header><meta charset="utf-8"><title>迷離司機載女客　笑住炒上防撞欄　的士掛崖　生死差一米</title></header><body><h1>迷離司機載女客　笑住炒上防撞欄　<br>的士掛崖　生死差一米</h1><p>【本報訊】一輛的士懷疑行錯路，昨晨載着一名女乘客駛至石硤尾歌和老街橋面時，報稱閃避車輛失控鏟上路壆後飆前八米，傾斜擱於防撞欄上，僅差一米便飛墮60米下的油站，驚險萬分。嚇至腳震的女乘客要由路經駕人士救出，事後與肇事司機一併送院，女乘客指司機當時精神呆滯，「以為佢瞓着咗，叫佢佢喺度笑，哈哈哈！好似唔正常咁」。<br>記者：簡明恩　梁澤岡</p><p>涉事司機姓曾（38歲），叫「阿超」，由小巴司機轉行駕駛的士數年，他事後接受警員酒精呼氣測試證實並無飲酒，亦無藥駕迹象，警方正循其精神狀況等方向調查意外原因。其母探病後憂心忡忡稱：「我都唔清楚乜事，佢平時都有啲心神恍惚，要做個詳細檢查先知……」</p><p>事發念「喃嘸阿彌陀佛」
</p><p>撿回一命的女乘客小青（45歲），來港定居已11年，現任職雜工，育有一對子女，她撞傷胸口，經治理後已經出院。她憶述事件仍猶有餘悸，「我腳都震晒呀……佢咁樣揸車累死我呀，我自己死咗唔緊要，我啲仔女冇媽媽㗎！」篤信佛教的她事發一刻不停念「喃嘸阿彌陀佛」，她亦相信手戴開光佛珠才受神靈庇佑：「呢個（佛珠）保佑我，我先大難不死，有法師開咗光嘅。」</p><p>三青年駕車途經施援手</p><p>事發於昨晨10時許，小青在旺角截乘阿超駕駛之的士往新界，但啟程後不久，小青發現自己身處九龍塘，路線明顯與她平時乘車路線不同，於是向司機提出質疑，「我問佢係咪我講得唔清楚，佢話冇問題，收少我啲錢」。但小青強調並非金錢問題，自己當時的確十分趕時間，遂詢問司機半小時能否抵達目的地，阿超亦回覆沒問題。<br>未幾，的士駛至澤安邨對開歌和老街往呈祥道支路的橋面，小青稱當時見司機攤坐司機位上，並非看着前方，前面又有一輛大貨車，她慌忙查問，但司機只是儍笑「哈哈哈」，而的士此時即告失控，鏟向左邊防撞欄，衝前八米後才停下。全車向左傾斜擱於防撞欄上，差一米便飛墮60米護土牆斜坡下的大埔道油站，「以為佢瞓着咗，叫佢佢喺度笑，哈哈哈！好似唔正常咁，我想落車，跟住就撞！」<br>意外後因的士右邊車身被升高離地，小青被困無法下車，於是立即用手機報警，但又說不出確實地點，慌張下即打開車窗向路經駕駛者揮手求救。其後一輛私家車駛近，三名青年下車將她扶落車，及向接線警員講出意外地點，脫險後她向阿超查問傷勢：「佢瞓喺度，又唔應我，淨係不停搓手心。」最終阿超由消防救出，的士稍後由吊臂車吊回路面，再由拖車拖走檢驗。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>