<html><header><meta charset="utf-8"><title>隔牆有耳：中環價值鬥佔中勢力　文化人跑馬仔爭新地資助 - 李八方</title></header><body><h1>隔牆有耳：中環價值鬥佔中勢力　<br>文化人跑馬仔爭新地資助 - 李八方</h1><p>新鴻基地產噚日成立「新閱會」閱讀平台，主席兼董事總經理郭炳聯都出席。本地漫畫家草日等仲為新閱會創作環保袋、書籤等，每個月仲會送閱讀雜誌《閱刊》畀會員，呢本雜誌由專欄作家李兆富主理。八方聽聞，新地仲會資助另一本新閱讀雜誌，負責嘅係Roundtable嘅沈旭暉。</p><p>新地其實資助咗另一本閱讀月刊《讀書好》超過七年；至此另覓新歡，政圈議論紛紛，話新地其實有意喺引入新刊物後，借啲意喺半年內停止資助《讀書好》，因為《讀》創辦人之一嘅劉細良，創辦嘅《主場新聞》經常鬧政府、撐佔中，有傳政府向新地施壓要摺埋《讀》以示警戒㖭。<br>「都唔同定位！」李兆富話《閱刊》同《讀》嘅文藝路線唔同，會走「中環」路線，大講中環價值。唔通沈旭暉本雜誌先係《讀》嘅對手？沈教授叫八方搵Roundtable副主席黃培烽比較吓，結果黃亦話，「唔同定位喎，我哋除咗講讀書，仲會講文化活動」。佢話新地未公開資料，所以暫時只可透露會係雙月刊。<br>《讀》總編輯、即係細良老婆鄺穎萱話，新地引入更多閱讀雜誌，證明《讀》成功擴闊閱讀市場，話唔信新地因《主場新聞》而摺埋《讀》，因新地唔會咁樣傷害自己公司商譽。<br>新地至截稿前未回覆。八方覺得新地呢招「跑馬仔」，其實都幾絕，至少令三份雜誌互相競爭，睇吓邊份跑得出，成功嘅就可以留低，話唔定三份都各有市場呢！但無論點，得益嘅都係讀者，情況就如免費電視發牌一樣啫。<br><br>mailto:pf_lee@appledaily.com</p><p>杜琪峰&amp;鄭秀文齊齊《亂噏24》同3個大帝吹吹水!<br>周一至周五《亂噏24》約定你： http://bit.ly/appletalk24 </p></body></html>