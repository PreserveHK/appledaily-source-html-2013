<html><header><meta charset="utf-8"><title>職場慧眼：擲雞蛋與路姆西 - 張慧敏</title></header><body><h1>職場慧眼：擲雞蛋與路姆西 - 張慧敏</h1><p>周二《蘋果》網上版〈成何體統〉一文，有讀者留言「689有問題，但擲蛋有冇問題？──長期讀者問」應該是問我的吧？自動對號入座，卻之不恭！<br>問心，我對那班政治演員在議會及各場合的例牌「大龍鳳」，聲大冇準又冇point，衝撞擾亂滋事行為，討厭到不得了！說穿了無非交了戲之後，就可以印腳撩牙飲茶去。<br>鏡頭前勢成水火，如見仇人誓不兩立，鏡頭後攬頭攬頸friend過打band，齊齊嘆紅酒，兒戲過兒戲，誰認真就輸了！<br>之但係這班所謂高官有樣學樣，照辦煮碗跟足「突首」語言偽術謊話連篇，確實沒有最廢只有更廢，功課都懶做都敢行出來見人，一問三不知，被質到面懵懵口啞啞，只識以錄音機式重播來推搪，厚顏無恥，無與倫比！講真，都真係好難忍手！<br>只是擲雞蛋又好，擲路姆西也好，旨在發洩，都是幼稚到不得了的小學雞行為，我個人來說搗這種蛋沒啥意思。傷人當然不對亦不能容許，但擲雞蛋被定性為暴力行為？這個我無法茍同！社會上甚麼人都有，他們要為自己的行為負責，選民可以用票決定議員的去留。<br>食得鹹魚抵得渴，從政不只是一份工咁簡單，不管推行的是幾好的德政措施也好，肯定都會有人持相反意見，被指罵被刁難應該是「預咗」，擲雞蛋之嘛，或者心中詛咒18個字粗口，表面上只能是若無其事一笑瀟灑置之可也，這是最基本的修為。咬牙切齒矢言追究嚴懲的那個狼死樣，核突兼惡睇，攞架來丟兼獻世。<br>不得不讚的是宜家，弄出大頭佛，路姆西肯定再無生路被下架急送堆填區來息事寧人。偏偏宜家磊落大方多謝各位做善事支持貧窮學生，高下立見，冇得彈！<br><br>張慧敏<br> http://www.facebook.com/HKcareerdoctor </p><p>杜琪峰&amp;鄭秀文齊齊《亂噏24》同3個大帝吹吹水!<br>周一至周五《亂噏24》約定你： http://bit.ly/appletalk24  </p></body></html>