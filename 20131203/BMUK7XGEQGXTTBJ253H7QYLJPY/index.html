<html><header><meta charset="utf-8"><title>求驗客手記：6小福首映禮晒冷碧咸：足球啱我多啲</title></header><body><h1>求驗客手記：6小福首映禮晒冷<br>碧咸：足球啱我多啲</h1><p>曼聯6小福濟濟一堂，喺星期日出席佢哋套記錄片《The Class of '92》嘅首映禮，齊齊行紅地氈，感受吓做電影主角嘅滋味。「萬人迷」碧咸最歡迎，球迷同影迷爭住攞佢簽名，但佢話自己演技麻麻哋，未來唔會全職拍戲，都係足球事業啱佢多啲。</p><p>名人捧場  獲撐封爵
</p><p>首映喺倫敦舉行，碧咸、傑斯、史高斯、畢特、加利尼維利同菲臘尼維利6名92一代曼聯名將盛裝出席。佢哋嘅家人亦有入場支持，其中碧咸同老婆維多莉亞就帶埋3個仔嚟，細女就冇嚟到。講到套戲嘅內容，碧咸話：「我敢肯定，如果我阿媽睇呢套戲，佢一定會眼濕濕。呢個係我同隊友嘅故事，我哋經歷過開心同唔開心，就算喺艱難嘅處境，我哋都團結一致面對。」<br>問到自己嘅演技，碧咸就有啲尷尬咁話：「我做戲唔叻㗎，所以入影圈唔係一個好出路，但我幾享受當中嘅過程。」除咗6小福，呢次首映唔少名人到場，包括前阿仙奴隊長阿當斯同The Stone Roses歌手Ian Brown，而One Direction嘅Harry Styles仲化身咸爺嘅小粉絲，爭住合照。有報道指碧咸將會喺新年獲封爵，Harry Styles力撐偶像：「點解佢唔可以封爵？唔通佢唔係我哋嘅國寶咩？碧咸封爵係一件好合理嘅事，或者我早就覺得佢已經係碧咸爵士。」<br>套戲會講番6小福嘅成長經歷，佢哋點樣喺曼聯青年軍奮鬥、攞青年足總盃冠軍同打上一隊，當然唔少得佢哋合力幫曼聯喺99年成為3冠王。套戲已經喺英國上映，未知香港有冇得上，但DVD已經喺噚日公開發售，我求大俠上網睇，DVD賣12.25鎊（約156港元）一隻。</p><p>足本收睇《亂噏24》謝安琪；肥螳螂王晶接力上場！<br>周一至周五約定你《亂噏24》： http://bit.ly/appletalk24 </p></body></html>