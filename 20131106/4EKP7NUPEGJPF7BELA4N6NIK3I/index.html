<html><header><meta charset="utf-8"><title>中環在線：愛駒遠征澳洲又失利夏佳理二奶命 - 李華華</title></header><body><h1>中環在線：愛駒遠征澳洲又失利<br>夏佳理二奶命 - 李華華</h1><p>做過港交所（388）同香港馬會主席嘅夏佳理，出名愛馬，除咗香港外，佢喺歐洲都有養馬，名下英國愛駒「紅色禮物」噚日又遠征澳洲，喺3,200米一級賽墨爾本盃跑得第二，又做二奶，之但係獎金有660萬港元，比香港一場一班賽冠軍仲要多㗎。</p><p>袋660萬獎金和味</p><p>點解話「紅色禮物」又做二奶呢？事關呢隻馬前年喺呢場澳洲大賽跑第二，今年捲土重來，一心想贏出，直路喺騎師巫斯義策騎下一度領頭，以為sure win，點知尾段俾「繁花似錦」超前，再次做二奶。<br>雖然「紅色禮物」做阿二，但夏佳理贏得嘅獎金都好和味，呢場墨爾本盃話晒係澳洲最盛大賽事，總獎金600萬澳元，約4,400萬港元，「紅色禮物」跑第二獎金都有90萬澳元，約660萬港元，比香港一場一班賽冠軍仲要多，相信夏佳理都好滿意咯。<br>夏佳理上月底應承老友「小小超」李澤楷出山，擔任富衛主席，幫小小超打理呢間新買番來冇耐嘅保險公司，可能啱啱上任，要花時間了解保險業，夏佳理似乎冇去現場替「紅色禮物」打氣，噚日只係見到佢太太夏安麗喺沙圈出現。<br><br>李華華<br>mailto:LiWaWa@AppleDaily.com</p><p>足本收睇《亂噏24》x 鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24 </p></body></html>