<html><header><meta charset="utf-8"><title>智取大市：港股反彈浪或完結 - 晉佳</title></header><body><h1>智取大市：港股反彈浪或完結 - 晉佳</h1><p>噚日港股有利淡又有利好訊號。先講利好，恒指跌298點，有170點來自匯控（005），扣除匯控後，恒指跌128點，至於升跌股份比例就係39：61，跌市仲有唔少股份逆市炒上破頂。呢個情況告訴各位，大戶未見到有重大不利因素，認為市況中短線冇大跌風險，然後繼續將重倉強勢股掃高。如果嚟緊一個星期個市況冇乜新變化，你應該見到騰訊（700）、金山軟件（3888）股價高過𠵱家個價。</p><p>恒指隨時急插逾千點</p><p>再講利淡因素，就係喺圖表正正見到市況有變化，噚日港股正面臨最近一個月首次上升趨勢改變嘅情況。恒指方面，小時圖保歷加通道係最近一個月首次因為下跌勢而將通道劈闊，至於H指就係首次收市價跌破6月25日形成至今嘅上升軌。咁即係點，呢浸反彈浪完結嘅可能性偏高。</p><p>雖然上述兩個訊號其實唔一定有矛盾，因為即使反彈浪完結，只要恒指唔係急跌，強勢股又有可能繼續強落去，直至極度超買為止。<br>但係，投注股市始終係值博率遊戲，大戶覺得後市安全呢一點已經反映喺指數上，再升空間唔多，一旦有任何額外壞消息，恒指起碼跌過1,000點以上，如果壞消息能夠改變基本因素，就要跌超過2,000點，強勢股到時都係要陪跌。所以𠵱家持有破頂股，其實策略上只係見步行步，大市出現突如其來變化，點都要減持暫避，咪咁瀟灑合埋眼當放紙鳶住，因為大市冇一個長線技術指標改為向上。<br>事實上，美股道指有可能出現9周RSI三頂背馳，雖然呢個嚴重超買訊號喺道指之上，準繩度唔算好高，但係美股勁超買偏偏遇上美債孳息率有準備爆上之勢，同時反映新興市場表現嘅印度盧比又岌岌可危，準備破底，都顯得歐美市況唔穩陣。</p><p>內地經濟差　成交難旺</p><p>仲要睇番中港股市轉頭，H指月線MACD沽售訊號啱啱先出嚟冇耐，如果8月係跌市，恒指月線MACD沽售訊號都殺埋嚟，未來幾個月有機會仲有低位，長線唔使咁早出手。<br>長線要港股好轉，基本嘅訊號係見到港股交投持續上升，但以目前情況，交投係唔會輕易增加，皆因中港上市公司基本因素差，係近期形成強股少、弱股多嘅主因。弱股多，亦自然令到成交減少，所以日日成交額唔夠500億元，因為個池少靚魚，啲魚自然唔會游埋嚟。<br>晉佳相信，除非確認中國經濟同企業真正好轉，否則低成交情況係唔會改變，呢個先至係股市能否熊轉牛最大關鍵。講到呢度，如果單純講指數表現，後市都係偏淡。機會有時係要等出嚟。</p><p>晉佳<br>本欄逢周三刊出</p><p>五六年拍一部戲？講到嬲嬲哋，肥佬黎教王家衛拍戲！<br>想睇今周足本《亂噏24》？蘋果網站動Live預埋你。<br> http://bit.ly/appletalk24  </p></body></html>