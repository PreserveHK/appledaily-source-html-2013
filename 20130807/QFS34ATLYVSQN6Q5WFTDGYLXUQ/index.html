<html><header><meta charset="utf-8"><title>首次見芷君唇讀　媽媽好心痛</title></header><body><h1>首次見芷君唇讀　媽媽好心痛</h1><p>【本報訊】曾芷君記不起何時何事想到自創唇讀學習，笑說這舊事已無從稽考，但她媽媽仍揮不掉那畫面，第一次看見女兒用上唇輕觸點字，心傷透了，「點解你要咁樣？」這問題纏繞幾年後她終找到答案，芷君摘下三科5**佳績，教曉香港人甚麼叫堅毅不屈，「雖然係艱苦，但係我開心，其實我應該話好驕傲」。<br>那個問號曾經令曾媽媽幾近崩潰，痛心女兒強撐下去也苦無結果，「即使你可以讀到書，咁你點樣讀落去？自己嗰下真係好難接受」。芷君坦言，當時老師、朋友跟母親一樣難受，「冇一個能夠接受我用咁樣方法」。天生視障弱聽的她，相信總有辦法讓書讀下去，手部有觸感障礙，還有上唇可用，她笑說：「可唔可以叫天無絕人之路呢？」</p><p>不放棄一定有機會</p><p>芷君跟媽媽一起拍攝港台節目《沒有牆的世界IV》，在鏡頭前也愛撒嬌，媽媽沒好氣，「唔係話，仲要我幫你」；有時又會很獨立，「媽咪借個位嚟煲水」。母親總是矛盾，擔心女兒做不來，又想放手讓她一試，「到中學階段我都好少幫佢，見佢做唔到，自己又會同佢做晒，但個心又想佢乜都自己做」。<br>謝師宴當晚，芷君穿上白色吊帶裙，老師拉她合照，同學為她介紹食物，「同學係我其中一個擴闊視野嘅途徑，佢哋接觸嘅嘢入俾我多好多，佢哋嘅分享令我認識好多新事物」。六年中學同窗，為芷君明燈引路；她苦學有成，也讓母親釋負開懷，「佢咁艱難都冇成日喊，亦冇呻，所以我都唔會再去怪啲乜、怨啲乜，陪佢一齊開心過」。<br>芷君說，父母親會靜靜在旁陪她溫書，「我知佢哋係默默支持我」。她說，每個人總會遇上困難，希望也能勇敢面對，「只有唔放棄，一定會有機會」。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>