<html><header><meta charset="utf-8"><title>學施永青管理　無為而治</title></header><body><h1>學施永青管理　無為而治</h1><p>【放下權力】<br>黎明楷於兩年前接棒，成為中原集團主席，沿用創辦人施永青「無為而治」的理念來營運中原，「即係放權畀同事，咁多年來，是我認為行之有效嘅方法。」<br>他說：「作為一個管理人員，應該是你去遷就你下面嘅人，然後你去補佢嘅位，多於你要下面嘅人去遷就你。一方面佢透過我嘅協助，可以成長；另一方面，整個運作咪暢順啲囉。」他舉例說，要了解下屬的優劣，發揮其優點；對其缺點，一方面要作提點，一方面是予以協助，「我嘅角色是百搭，佢呢樣有問題，我去補佢，例如佢惡死嘅，你唔想佢惡死到下面啲同事走晒，一方面提點佢，一方面安撫佢下面啲同事。」<br>對於上司和下屬的關係，他認為，只是工作崗位不同而已，並無高低之分，「作為上司，是去做決定，唔代表你叻過佢，只不過你綜合下面好多人唔同嘅意見，去幫你做決定，只不過在這個時候，我是你上司，我管緊你，唔排除你將來發展得好，你成為我上司。」</p><p>「代理月入只好過看更」</p><p>代理上月上街遊行，反對政府辣招，然而市民普遍唔撐，甚至有人覺得代理無啖好食是抵死，點解無人同情代理呢？「嘩！你班人，揸靚車、戴靚錶，好市嘅時候就魚翅撈飯，𠵱家就抵你死啦！」黎明楷指，其實這只是個別代理而已，他希望市民唔好睇到代理「好好賺」，平均計算，每名代理月入只比做保安員好少少，連底薪及佣金每月約有萬多元，「係好過做看更，但工作嘅性質、要求都比看更更高。」 <br>他又繼續幫代理講好話，「其實代理嘅工作時間好長，表面上工作時間好似同白領差唔多，但實際上，好多代理嘅工餘時間，繼續無償工作。」</p><p>【動主播召喚 敢你就來】 <br>立即報名： http://anchor.nextmedia.com </p></body></html>