<html><header><meta charset="utf-8"><title>健力士最輕遙控直升機　11g烏蠅仔</title></header><body><h1>健力士最輕遙控直升機　11g烏蠅仔</h1><p>近來朋友間話題，總離不開《衝上雲霄2》的Sam哥及Cool魔！或者唔少人會想做機長，翱翔天際，但現實與理想必然有距離……無所謂啦！做唔成Captain，咪拎住遙控器，玩盡新款直升機仔，可能一樣過癮呢！<br>記者：蘇家華　攝影：楊錦文　模特兒：Debby@Unique Model</p><p>盲頭烏蠅　戶外No Way</p><p>Silverlit剛推出了五款遙控直升機，或者大家會問，點解唔用手機App操控？須知傳統Remote手感好之餘，仲唔受藍芽10米操控範圍所限制，30開外的Kidult一定話佢正!五款機仔中，以Nano Falcon最吸引眼球！機身僅重11g，更被健力士世界紀錄列為最輕遙控直升機；初玩感覺有點「盲頭烏蠅」！經常唔受控制，原因係機身太輕太細了，在室內環境下，就算冷氣風口都會對佢造成嚴重影響，如果在街外玩，真係隨時人間蒸發！<br>另一部較罕見的，是採用體感操控的M.I Hover，操作原理與Wii手掣類似，將之向左、右方擺動，直升機就會跟着相應方向移動；遙控器上的功能鍵亦有詳細指示，就連完全不懂玩遙控機的Debby，都覺得好容易上手，絕對係初學者好機。</p><p>新款打擊機　水、炮盡出</p><p>論搞鬼，M.I Hover未必及得上Heli Splash和Air Cannon兩款紅色直升機。外形睇落無乜特別，但當中其實「暗藏殺機」！Heli Splash備有水槍功能，雖不如近來新聞提及的「水槍傷人」般誇張，但大概5cm的射程，近射手、臉都會幾有Feel。<br>至於Air Cannon的右下方機身，設有小管道，能裝上海綿彈「攻擊」他人。未試玩前，以為此機會跟Heli Splash一樣有小小攻擊力，但實際試玩後，卻發現有先天缺憾！彈出海綿彈的彈弓長度太短，所以力度有點點不足，好彩外形夠搶眼，都加番一點分。<br>至於Space Nova的體形，明顯比Nano Falcon大數倍，之不過受風能力，兩機可謂不相伯仲，只是圓形設計，配合小型旋翼，方便用家順暢地上下升降。因着這種設計，會令機身平衡感更強。</p><p>最輕烏蠅仔</p><p>Nano Falcon $368/a<br>好玩指數：★★★★☆<br>評語：外形夠可愛，之不過體形實在太細，容易消失。</p><p>Wii手掣式操控</p><p>M.I Hover $350/a<br>好玩指數：★★★★☆<br>評語：易上手的體感操控，控制手感一流。</p><p>勁射水炮</p><p>Heli Splash $398/a<br>好玩指數：★★★☆☆<br>評語：射水設計夠搞笑，但載水過多會出現漏水情況。</p><p>最穩定UFO</p><p>Space Nova $298/a<br>好玩指數：★★★☆☆<br>評語：體形輕巧，但對風阻敏感度極高，不宜戶外啟航。</p><p>安全海綿彈</p><p>Air Cannon $368/a<br>好玩指數：★★☆☆☆<br>評語：海綿彈難以彈出，只有Sharp醒外觀比較突出。</p><p>查詢：</p><p>a. JC Shop（3148 9455）<br>b. Parrot（ http://www.parrot.com） <br>c. Draganfly（ http://www.draganfly.com） </p><p>熱賣名機目錄</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>