<html><header><meta charset="utf-8"><title>中門大開：泛民WTF - 添馬男</title></header><body><h1>中門大開：泛民WTF - 添馬男</h1><p>一手將警察推入政治漩渦者，是愛港賊，舉住愛護警察之名，將警察專業形象摧毀。前線警員對社運人士有負面情緒，變成被政治勢力所利用，好似俾茅山道士貼咗道符而驅趕之殭屍。<br>WTF只係藉口，目的係挑起警察與香港市民對立矛盾，令雙方加深仇恨，其心可誅。政府政務司司長及保安局局長，如果係知情並默許呢種情況發生，香港玩完。<br>如果文官不知情，保安局需要直接介入調查警察員方組織、警務人員究竟如何組織動員參與星期日由親共團體發起的政治集會，旺角行人專區有大量cctv，有幾多現役、休班、便衣、退休警員參加，一目了然。當中又有幾多人動粗郁手，要查也一樣冇難度。</p><p>警隊仇視示威　令人擔心</p><p>此舉只有一個目的，就係挽回警隊已受嚴重破壞之公眾形象、信任及聲譽。警察在權力地位上與市民完全不對等，佢哋擁有合法行使暴力嘅權力，甚至可以殺人。而今次佢哋集體表現出仇視示威群眾及傳媒嘅態度，實在令人擔心。<br>若果政務司、保安局及警務署長匿埋，拒絕表態及進行調查，等於表明警察係在政客指示、包庇及配合下，利用WTF事件，去達到恐嚇公民社會目的，政客要負上最終政治責任。</p><p>政黨沉默軟弱　自食其果</p><p>民主派在今次事件表現，更令人憤怒，涂謹申回應只不過輕描淡寫，指休班警察參加不恰當。無疑好多人對法輪功有睇法，但警察所表現之集體政治取態，針對抗議市民，先至係焦點，點可能輕輕放過。<br>教協、民主黨、公民黨、工黨之沉默及軟弱，最終係會自食其果。民主派街頭抗爭機會多的是，今次警察及愛字頭親共團體得逞，下次被暴力威嚇的，將會係涂謹申、李卓人、陳家洛等諸位尊貴議員，到時冇人會再企出嚟撐佢哋。<br>將來每次泛民有街頭活動，便招徠一大棚退休警察及愛字頭群眾包圍、叫囂，以橫額遮擋，而警察又袖手旁觀，任由暴力團作威嚇，到時大家就做花生友等睇戲。<br>上次市民在出席支聯會活動，與青關會人士口角後遇襲，泛民議員一樣冷淡對待，在電台施壓下，李卓人先寫信畀警方。亦由於泛民無能，一直冇向警務處及保安局施壓，青關會暴力團才得以坐大，林老師挺身而出，最終變成批鬥對象。<br>WTF！應該送畀泛民成班廢人！</p><p>添馬男</p><p>【動主播召喚 敢你就來】 <br>立即報名： http://anchor.nextmedia.com </p></body></html>