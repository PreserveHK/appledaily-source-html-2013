<html><header><meta charset="utf-8"><title>情陷夜中環：橫風橫雨中的勞斯萊斯 - 葉朗程</title></header><body><h1>情陷夜中環：橫風橫雨中的勞斯萊斯 - 葉朗程</h1><p>蔡東豪撰文寫過，說私人銀行曾經給他一種優雅的感覺；聽人用「優雅」形容private bank，百般滋味在心頭。記得幾個月前，跟三個客在某星級餐廳晚膳，其中一位興之所至，點了一瓶紅酒。個客要飲，難道你要睇睇價錢先批准佢叫？結果整頓飯19,000蚊埋單，當然由我找數。<br>第二天，我把單據給秘書Nicole，着她替我向公司claim錢。幾個小時後，Nicole跟我說，只能claim到6,000元，HR那邊說這瓶2007年的Richebourg過了quota。自掏荷包「硬食」13,000蚊，優雅？No，休克。</p><p>Private bank最着重touch</p><p>誠然，私人銀行總有一小撮同事，優雅得徹徹底底。兩年前，公司新來一位同事，履歷上那家大學叫麻省理工，不過大學名字再響，也不及住址來得搶眼：山頂白加道某號，沒有幾多樓幾多室。這位小妹妹，不是我們任何一位客戶的女兒，不過我聽同事說，小妹妹在某名店有VIP discount，因為「Uncle Dickson同我daddy好熟」。<br>這位Uncle Dickson的細姪女，對工作非常「有要求」。一次Hong Kong team那邊的同事，準備帶一班富豪到大埔睇樓，我叫細姪女一起同行，當是學多點東西。「Marcus，今日天文台話酷熱天氣警告，我唔係太曬得。」細姪女說。I see，原來你怕曬，真係唔好意思，你老闆我立刻記低佢。<br>又一次，一位印尼的富二代將會來香港，我叫細姪女mark低schedule，兩星期後的晚上陪我和富二代一起晚膳。「哎呀，嗰晚有啲事。」有啲事不是問題，但若果你是拒絕上司的要求，無論紅事白事，是否都應該禮貌上交代一下？<br>我忍無可忍，想起「大儍」成奎安在電影中的對白：「呢樣又話唔做，嗰樣又話唔做，你以為自己李嘉欣呀？」當然，這句純為發洩的話，我沒有說出來。蔡東豪說得對，私人銀行的確存在很多優雅的同事，只是他們的優雅，或多或少會對其他同事造成憂鬱。這位讓我憂鬱的細姪女，令我非常感激父親。<br>記得那時候，十歲未夠，就被送到加國的寄宿學校。小伙子流落異鄉，舉目無親，那種孤單的生活，永世難忘。一開頭幾個月，還未適應，每晚致電回家，說不夠兩句就哭起來。最疼我的媽媽，又何嘗好過？「Marcus，唔好喊，媽咪仲唔開心過你。」一聽媽媽這樣說，眼淚流得更快，而爸爸總是這時候把電話搶過來：「得你唔開心呀？我要畀幾多學費，你知唔知？你夠我唔開心？」留在那邊兩年，學會獨立和堅強；對一個「少爺兵」來說，這份歷練，終身受用。<br>大學畢業後，媽媽仍替我憂心：「仔，真係要做private bank？個個uncle都話呢行好辛苦。」老父又要在這時候插嘴，但長大成人的我，把對白成功搶過來：「媽咪，邊行唔辛苦？」做private bank是虛榮感作祟，之前也沒有想過甚麼辛苦不辛苦，更無暇探討自己是否這一行的材料。<br>入行多年，結論是做private bank不但辛苦，套一個潮語形容，這行簡直「屈機」。每個客戶非富則貴，所以擁有「屈機」的權力，也就擁有「屈機」的要求。曾經有個大客，在數碼港一家酒店的日本餐廳吃飯，忘了帶銀包，但又堅持請客，於是致電求救。15分鐘內，我成功把現金送到客戶手裏。<br>Private bank這行金融業，和其他類型的金融業有點不同。金融即是投資，而投資談的就是result。任你怎樣心力交瘁設計一項投資產品，最重要也只是結果，即是9厘回報一定叻過6厘，就是這麼直接的一回事。不過就我的經驗而言，result雖然重要，但private bank最着重還是touch，即是那種讓客人feel warm和feel home的感覺，性質類似hotel management。</p><p>細姪女兩年後成熟了</p><p>記得一次到半島酒店的嘉麟樓飲茶，我不小心把茶杯倒翻了，身旁的侍應被我的熱茶弄濕。正當我想問他有沒有被燙到，侍應竟惶然的問：「唔好意思葉生，你有冇事？」我震驚，不是因為他這樣問，而是他的語氣在責怪自己。你可能會覺得侍應好假，但那一刻，我感動。富邦銀行曾經有句口號，「所享超出所想」，聽起來是多老土的一句話，但原來真的做到了，讓人這樣窩心。這種touch，在頂尖的私人銀行，你可以有更深切的體會。<br>Uncle Dickson的細姪女不經不覺已做了兩年，我喜見她不斷進步，越來越有private banker那種touch。那天放工時候，橫風橫雨，全中環大塞車，我站在公司樓下長長的一條龍，儍等的士。突然，整條人龍的目光，投射到一輛慢慢駛進來的銀色勞斯萊斯，是價值700萬的Phantom加長版。車子停下來，身穿淺藍色恤衫的司機，狼狽的拿着傘子下車。正當大家都在期待，究竟是哪家公司的高層這麼有派頭，我突然看見Uncle Dickson的細姪女慢慢從大廈走出來，原來車子和司機都是她（爸爸）的。<br>明知自己有名車接送，就行遠幾條街上車嘛，須知幾多MD（managing director）級人馬，唔好話坐，連掂都未掂過Phantom。後生女真係後生女，小小的政治智慧也沒有。步出大廈之際，細姪女與我的眼神碰個正着，她用細路女請叔叔食糖那種語氣問 （簡單嚟講，即係低B地問）：「Marcus, need a ride？」全條人龍的目光，由勞斯萊斯轉到細姪女身上，再由她那邊轉到我這裏來。<br>就在那一剎那，我從細姪女身上，感受到private banker那種touch。理性上，答案應該很明確，坐下屬部勞斯萊斯，冇病呀？但看着那部在橫風橫雨中盡現貴氣的勞斯萊斯，我最後的答案，說出來後連自己都嚇一跳：「銅鑼灣順唔順路？」</p><p>葉朗程</p><p>【動主播召喚 敢你就來】 <br>立即報名： http://anchor.nextmedia.com </p></body></html>