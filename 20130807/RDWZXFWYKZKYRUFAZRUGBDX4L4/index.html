<html><header><meta charset="utf-8"><title>霆鋒封鎖迅息　開工行蠱惑</title></header><body><h1>霆鋒封鎖迅息　開工行蠱惑</h1><p>【葵芳】謝霆鋒同張栢芝離婚後，鮮有傳緋聞，近日終於爆出「迅鋒戀」，傳出霆鋒同周迅因為同樣愛Rock Music而一拍即合，周迅仲搬到同霆鋒一幢大廈住，方便日見夜見！當事人未有親身為緋聞解畫，不過工作如常，近日霆鋒同周潤發、杜汶澤等人拍緊由王晶執導、劉偉強監製嘅新戲《賭城風雲》。<br>霆鋒前晚同阿澤、孟瑤等人喺葵芳一間酒樓拍外景，睇個場景就估到係講兩幫蠱惑仔講數，霆鋒跟住打扮似大佬嘅無綫「卡拉之星」王俊棠去酒樓講數，不過齋睇霆鋒嘅衣着，佢着住背心、外套同迷彩三個骨褲，再襯埋副黑框眼鏡，外形就一啲都唔似蠱惑仔，反而似有為青年，真係搞笑。</p><p>獲國際星級款待</p><p>咁多星喺度拍戲，吸引好多街坊圍觀，連警察都過嚟望兩眼。而酒樓外面塊玻璃貼住「提防爆炸 小心玻璃」，原來噚晚有場的士撞入酒樓嘅戲，不過演員冇份演出。今次套戲有國際巨星發哥，帶挈埋霆鋒同阿澤都享受荷李活星級款待，現場有架白色大車，原來係畀演員上去休息化妝，仲有埋沖涼房。<br>前晚11點幾，霆鋒換完衫就坐番自己車走，不過佢冇答任何嘢。雖然霆鋒冇答「迅鋒戀」，依然有好多消息傳出，好似話霆鋒喺北京有私竇方便同周迅見面，跟住霆鋒嚟緊又缺席做內地嘅《快樂男聲》評審，不過助手話係因為有工作，唔係要避緋聞喎。<br>另外，霆鋒噚日又喺葵芳拍戲，睇嚟心情唔錯，問到同周迅嘅緋聞？佢笑笑口話：「唔講喇，都冇嘢講！」同場嘅阿澤就話最快下星期先同發哥一齊開工。<br>採訪：何慧斯、張俊銘<br>攝影：陳順禎</p><p>五六年拍一部戲？講到嬲嬲哋，肥佬黎教王家衛拍戲！<br>想睇今周足本《亂噏24》？蘋果網站動Live預埋你。<br> http://bit.ly/appletalk24  </p></body></html>