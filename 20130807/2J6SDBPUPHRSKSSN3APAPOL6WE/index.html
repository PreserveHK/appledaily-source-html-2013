<html><header><meta charset="utf-8"><title>中環在線：H股慶生致辭太長氣開市敲鑼遲了兩分鐘 - 李華華</title></header><body><h1>中環在線：H股慶生致辭太長氣<br>開市敲鑼遲了兩分鐘 - 李華華</h1><p>港交所（388）噚日為H股上市20周年舉行開市敲鑼儀式，當年有份制訂H股遊戲規則嘅中港金融巨頭，包括中證監首任主席劉鴻儒、聯交所前主席李業廣齊現身，中聯辦亦有代表出席。如此盛事，每位嘉賓都講多咗兩句，於是乎，敲鑼嗰陣，已經開咗市兩分幾鐘，蝦碌了。</p><p>李業廣鳴謝朱鎔基</p><p>港交所展覽廳噚日猛人如雲：劉鴻儒、李業廣、中證監國際部主任童道馳係主禮嘉賓，首批6間H股上市公司代表全部有到，加上兩名中聯辦代表，財庫局副局長梁鳳儀、立法會議員張華峰同前議員詹培忠，加埋大批受惠於H股上市嘅律師、投行賓架，墟冚程度完全超越平時新股掛牌。<br>李業廣致辭時特別感慨，不斷多謝呢位多謝嗰位，最緊要當然係多謝國務院前總理朱鎔基拍板批准H股上市方案，仲勒令呢批公司盤數，要跟足國際會計準則，方便香港監管。</p><p>83歲嘅劉鴻儒亦中氣十足，大談佢當年點樣一手寫份報告出嚟，建議中央搞H股。佢哋講到唔知時間，到大家致辭完畢，一齊主持開市敲鑼儀式時，其實已經9點32分，開市了。好在股民唔會真係等鑼聲一響先做嘢。<br>講咗咁耐，身為主人家嘅港交所主席周松崗、CEO李小加究竟去咗邊呢？原來除咗主持儀式之外，佢哋仲忙住做「吉祥物」，要同嗰6間H股公司嘅代表，互送紀念品同拍照留念，港交所就係送出迷你銅鑼。<br><br>李華華<br>mailto:LiWaWa@AppleDaily.com</p><p>五六年拍一部戲？講到嬲嬲哋，肥佬黎教王家衛拍戲！<br>想睇今周足本《亂噏24》？蘋果網站動Live預埋你。<br> http://bit.ly/appletalk24  </p></body></html>