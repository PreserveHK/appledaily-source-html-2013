<html><header><meta charset="utf-8"><title>金管局有任務 - 左丁山</title></header><body><h1>金管局有任務 - 左丁山</h1><p>梁振英先生答記者問，用英語講一次，話推出種種措施後，樓市開始冷卻及穩定下來，but（講呢個字特別大聲一啲）政府唔會relent（軟化）。唔，好清楚啦，政府就係要樓價下跌，不再升。在咁重印花稅之下，還未計SSD或BSD，買樓成本增加，易手困難，樓市當然買賣兩閒，更何況金管局加緊干預銀行嘅按揭貸款，令銀行煩到死？<br>銀行分析師L對金管局強行提升按揭貸款之「加權風險資產」（Risk-weighted Asset）一事，覺得完全無道理，根本就係想銀行放緩按揭貸款，令買樓人士借錢困難，知難而退。按揭貸款之RWA原本係5%，現在提高至15%，如必需資本充足比率係8%，即借出一百萬之按揭貸款之「需要資本」（required capital）就係8%×15%，即是一萬二千元，而之前只係四千元，增加咗八千元，增幅係200%，變相大大降低按揭貸款之ROE（Return on Capital，資本回報率），銀行必須諗過度過，有一筆資金，做按揭貸款好吖，還是做貿易融資更好，或者乾脆買中國政府人民幣債券更好？左丁山因此問過賓架W，佢話銀行已決定減做按揭，多做其他貸款或投資喎。<br>如此一來，銀行之資產組合嘅風險效應上升咗喎。分析L指香港銀行嘅按揭撥備低之又低，按揭貸款（借七成）已經好安全，現在金管局發出一連串指令後，實際上新做按揭貸款係平均借五成，安全度更高，更穩陣，偏偏金管局一邊要降低按揭成數，一邊要提高RWA，簡直矛盾兼荒謬。<br>金管局當然知道係荒謬，你估陳德霖係儍公乎，不過此乃政治任務，習主席講關鍵在如何落實，梁振英要逼降樓價，趕絕投資者，阻止用家買樓，係要金管局迫令銀行配合嘅。財務R在辣招宣佈前，買多一層樓收租，佢已退休，但在銀行買入不少債券，債券利息被視為固定收入，故此財務R有資格借按揭。另一位朋友在差不多同一時間向銀行借錢買樓收租，朋友亦係退休隱形富豪，在銀行證券戶口持有過億元藍籌股票收息，而股息「據金管局指引」不是固定收入，故此銀行依足規矩，唔肯提供按揭貸款！朋友一怒之下，將億幾元嘅銀行戶口結束，搬去另一間銀行！</p></body></html>