<html><header><meta charset="utf-8"><title>哥哥．十年：哥迷難捨　一追再追</title></header><body><h1>哥哥．十年：哥迷難捨　一追再追</h1><p>每年香港的4月1日前後，來自世界各地的哥哥Fans都會聚首香港，<br>紀念這個香港專屬紀念日。這十年來的報道，必見標題：「離開，卻散落在四周」。<br>但今日再問起Fans們關於哥哥的一切（被問足十年，陰功），<br>一樣七嘴八舌、留心聽大聲笑、講起冧歌時瞇眼咪嘴笑，彷彿回到十年前的歌迷聚會。他根本未離開過。<br><br>記者：陳慧敏　<br><br>攝影：陳永威、劉永發、蔡家輝</p><p>迷在麗的時代</p><p>十周年，今年由Red Mission所辦的紀念展與活動，可是歷年最盛大的。Vita跟Alice是哥哥的死忠Fans ，二人同由1984年《Monica》撻着，Vita：「79年都有聽佢唱歌，當時佢把聲偏向高音，到《Monica》時聲音厚了。」Alice：「我在麗的時代的電視劇已覺得佢好Sharp，一眼就見到佢，到《Monica》時覺得佢舞台表演好能帶動氣氛，開始鍾意囉。」從此成為Red Mission頭號Fans之一，每年紀念日都會借出珍藏做展覽。Alice家訂製的四門衣櫃，多年來九成都是哥哥的珍藏品，「自己嘅衫得一成唔夠」。<br></p><p>哥哥要求轉贈</p><p>化身中環街頭的唱片舖，展出大量由Vita及眾Fans珍藏的，哥哥在港出版的所有CD與黑膠唱片，當中有另一位Fans珍藏，哥哥77年8月，由寶麗多（環球唱片旗下）推出的首張45轉單曲EP九吋細碟《I like Dreamin'》，連哥哥自己都沒有，曾想請Fans轉贈給他，但Fans死都唔肯，甚為珍貴。至於其他大碟，二人同時推介89年，哥哥重新演繹別人歌曲的《Salute》。Alice：「當時佢已經好紅，但佢仲夠膽做全張碟都唱別人的歌，難得。嗰個年代絕對冇人敢做。」Vita：「十隻都係心水，特別係憶蓮隻《滴汗》，佢89年在亞姐選舉上的表演，冷靜、性感，Sexy到呢。」<br>然後到97年復出的熱情演唱會，一來「餓咗好耐！」同埋「哥哥直情昇華咗咁，由高級些的偶像派上咗神位，真係感到佢好鍾意唱歌，感染到別人。」十年喇喎！感覺冇變？Vita斬釘截鐵：「冇，感覺只有越來越深，無可代替！」<br></p><p>有誰共鳴──微型紅館</p><p>哥哥在紅館裏演出了共112 場演唱會，也在館裏以熱情演唱會復出，那是哥哥由「偶像級」提升到「神級」的轉捩點，也是Fans最懷念的演唱會。商場裏有小型紅館，內裏除了展示了哥哥各代演唱會的所有造型照外，還以3D形式（Hologram Effect）重現了哥哥的小舞台，以及採訪幕後工作人員而剪輯成的熱情演唱會紀念特輯，不過記得自備3D眼鏡，否則看得眼花。</p><p>第一次──與哥哥合照</p><p>在《有誰共鳴》及《愛慕》MV取景地點的「都爹利街」及「舊立法會大樓」，Fans與非Fans係唔係都yeah住拍照。只要在場內兩間商戶以電子貨幣消費滿$300，或簡簡單單捐$20予兒童癌病基金，就可與哥哥合照了。</p><p>只怕不再遇上──珍藏紀念品
</p><p>六張明信片，記錄了哥哥由80年代，到00年熱情演唱會，不同年代的不同造型。少了一張都不完美，捨不得寄喎！那就買夠$1,200，得USB記憶卡一張一樣集齊，email畀幾多朋友都得啦！</p><p>我願意 ──慈善義賣
</p><p>現場的慈善義賣店，有特別為十周年出版，內含多位與哥哥合作唱片、MV與演唱會的音樂人訪問的《張國榮音樂人生》；絕版後重新推出的《霸王別姬珍藏本》，內含近百幅全版劇照、宣傳照及未曝光照片，也是電影的全面導讀本。其他還有十周年紀念專輯等，所得收益將捐給哥哥一向支持的兒童癌病基金。</p><p>《音樂傾城‧張國榮》展覽</p><p>日期：即日起至4月7日<br>地點：奧海城2期地下中庭</p><p>哥哥．美人．有數據</p><p>哥哥靚仔，毋庸置疑。你當我穿鑿附會又好，或選美已out也好，資料證實，他的美除了是89年《香港十大靚人》、96年同00年《香港四大絕色》選舉，他踢下鍾楚紅李嘉欣連登榜首，連2010年美國CNN「香港影壇19位最美男星」票選，都係榜首。慘在03年以後香港這類美人選舉即銷聲匿迹。同年同機構辦的「過去五十年，聞名全球的五大指標音樂人」票選哥哥名列第三，與米高積遜、披頭四同貓王齊名，有樣有才華，歷史上潘安是否早要讓位？</p><p>半鹹淡學哥哥</p><p>「Woowoowoo，無生睡Man，Woowoowoo，腦X戰」眼前的大阪漫畫家Bokeneco，大跳哥哥的《無心睡眠》。撇開那估歌仔式的廣東話，同哥哥從來無留過的大Bob頭不計，其實，眼神舞步都跟到足。Bokeneco約兩、三年前在唱歌學廣東話時看了哥哥87年《十大勁歌金曲頒獎典禮》表演《無心睡眠》，以及十多年前哥哥用流利日語與Kinki Kids做的訪問，就變成「後．哥迷」，問佢點解，佢15秒裏起碼講了四次「格call兒」（日文：帥哥）：「佢人好好呀，第一次見到佢，就好鍾意喇！現在冇呢種靚仔，都冇佢嘅唱腔喇。」同事還踢爆他工作中會忽然想看哥哥的某段戲，就在公司不停重播，偷偷學起來。想到他由零廣東話，到背完整段對白，兩年間聽得懂簡單廣東話，實在有點感動。</p></body></html>