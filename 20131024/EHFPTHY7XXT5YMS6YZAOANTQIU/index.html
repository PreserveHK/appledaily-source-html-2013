<html><header><meta charset="utf-8"><title>《Battlefield 4》中國戰線　喪炸上海</title></header><body><h1>《Battlefield 4》中國戰線　喪炸上海</h1><p>正在拍攝的最新一集《變形金剛》，博派、狂派在深水埗及港島打到立立亂！將於本月底推出的《Battlefield 4》更誇張，以「China Rising」（中國崛起）為題，海陸空三軍反轉上海、炸毀摩天大樓不特止，還派遣巨型軍艦鏟上西沙群島，選址好敏感，搞到我都打得好肉緊！<br><br>記者：陳國輝</p><p>強國人配音：「我中彈啦」</p><p>我不是War Game迷，但今次《Battlefield 4》玩轉上海，遊戲內盡見東方明珠廣播電視塔、上海國金，甚至整個浦東新區都變成戰場的時候，始終有幾分親切感。<br>今集命名為China Rising（中國崛起），說穿了，就是滲入了大量強國元素，戰爭版圖係重點，除了已公開的「上海之圍」（Siege of Shanghai），玩家可將市中心內一帶的地標建築，享受盡情炸毀的快感外，另一以小島作背景的「西沙風暴」（Paracel Storm），則玩上了無人煙的大自然風景，感覺真係兩個世界！<br>但最搞鬼的，是當你跟強國敵軍駁火，若對方受傷了，居然還發出普通話配音，例如「我受傷了」、「我中彈啦」、「我被打中了」又或者「老子中彈啦」等，聽完都覺得爆笑。至於除上海、西沙群島外，還有無北京、天津，廣州等城市？廠方就懶神秘，話到29日正式推出就自有分曉。<br></p><p>超強物理現象 戰艦滅島
</p><p>論畫面逼真程度，《Battlefield》系列出過咁多集，精細情度絕對毋須多講！反而值得一讚，是今集遊戲首次加入「Levelution」玩法，簡單講，即係透過槍林彈雨，甚至大爆炸等產生的巨大物理現象，令戰區變成截然不同的兩個世界，由天堂跌落地獄，都咪話唔嚇死！<br>例如你將要進入室內戰場，你可以事前截斷電源，令環境漆黑一片，繼而採用夜視模式，利用自己的武備優勢同敵軍駁火；又例如你可以用戰車撞開任何障礙物，或者用炸彈炸開變電站，甚至乎炸毀整座上海環球金融中心，造成大量瓦礫，製造混亂，當中還隱藏着點點策略性！其他過癮「物理現象」，還包括摧毀防坡堤令城市變成一片澤國、命令驅逐艦撞向島嶼，引發翻天巨浪等，齋睇畫面已經好豐富，唔講隨時以為荷李活製作。</p><p>Profile
</p><p>平台：PS3、XB360、PC（64人對戰）<br>遊戲類型：射擊<br>發行廠商：Electronic Arts<br>遊戲人數：多人<br>發售日期：10月29日</p><p>結合手機App出街照玩？
</p><p>長時間匿喺屋企喪煲，除非假期，一般日子真係好難！但今次《Battlefield 4》好體貼，皆因佢設計了一套遊戲專用手機App，呢個程式並唔係畀你直接Online開戰，而係可藉iPhone監控自己的武器裝備、戰況發展，只要一機在手，便隨時提供最Update資訊。</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 <br></p></body></html>