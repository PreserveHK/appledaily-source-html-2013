<html><header><meta charset="utf-8"><title>大企劃：想你陳百強 </title></header><body><h1>大企劃：想你陳百強 </h1><p>「長夜空虛使我懷舊事<br>明月朗相對念母親<br>父母親愛心柔善像碧月<br>懷念怎不悲莫禁<br>親恩應該報<br>應該惜取孝道<br>唯獨我離別無法慰親旁<br>輕彈曲韻夢中送」<br>陳百強《念親恩》<br>93年10月25日，在醫院昏迷了一年半的陳百強（Danny）與世長辭，結束璀璨短暫的紫色人生，劬勞未報！轉眼20年，白頭人送黑頭人的陳爸爸（陳鵬飛）已屆鮐背之年，很多前塵往事都忘掉，但忘不了Danny的歌聲：「佢支支歌都好好聽，𠵱家啲人唱得唔及佢。」 <br>撰文：余燕儀<br><br>這天，約了陳百強爸爸陳鵬飛在他位於中環的錶行做訪問，Danny的同父異母大哥陳百靈陪着父親。陳爸爸的辦公室掛了Danny的相片和紀念郵票，Danny走了20年，只剩下舊照陪着老父！陳爸爸說：「Danny細個鍾意唱歌，鍾意作曲，支支歌都好聽，𠵱家啲人唱得唔及佢。」當年Danny未完成學業便入行，陳爸爸沒反對：「我梗係贊成佢入行，冇理由反對佢鍾意嘅嘢，我冇阻礙佢。」</p><p>陳父以子為傲</p><p>陳爸爸愛粵曲，跟Danny一樣喜歡音樂，父子性格是否相似？陳爸爸說：「我睇唔到，佢平時傾講唔多，都係內向嗰類，我哋冇傾心事，佢有幾個兄弟，但唔同阿媽生，不過兄弟家姐好融洽，佢細個都聽話，冇乜曳事做出嚟。佢係鍾意唱歌演出，我有睇佢演唱會，嗰時演唱人少，𠵱家雖然多咗好多人，但我都係鍾意聽佢嘅歌，《偏偏喜歡你》、《一生何求》，真係好嘢。」<br>提到當年Danny昏迷入院，陳爸爸說：「我時時上去睇佢，但佢喺邊間醫院、點樣昏迷我都唔記得囉。」陳哥哥對爸爸說：「食藥飲酒。」陳爸爸輕嘆：「好可惜！佢30幾歲之嘛，真係好遺憾，咁細年紀唔喺度，如果喺度𠵱家唱歌幾好呢，佢演唱我去聽吓，真係驕傲囉，香港出名演唱地方係乜？」陳哥哥答：「紅館。」陳爸爸搖頭說：「唉！真係好多嘢唔記得，年紀大，唔好意思！」是否仍記得Danny的樣子？陳爸爸指着相片說：「記得，佢啲相喺度。」<br>陳百靈是Danny的異母哥哥，他回憶舊事說：「嗰時佢成日嚟錶行陪爸爸上陸羽飲茶，佢好孝順，我哋雖然同父異母，但兄弟感情好好，細個一齊玩，有派對叫埋佢去。佢好鍾意表演，好似做科騷咁跳吓舞。」對於弟弟變得性格內向，陳哥哥說：「完全唔明白，佢讀書又非常好，嗰時喺聖保羅可能壓力大，自己要求去美國讀書，發覺出面又唔適合，之後好快返嚟，嗰時開始少啲嘢講，但同朋友非常好傾，成日見佢講電話半個鐘頭以上，但同屋企人反而唔講咁多，不過佢好想威畀阿爸睇，所以喺電視台唱過粵曲。」<br>問Danny曾否帶女友返屋企？陳哥哥說：「冇，佢從來唔帶朋友返屋企，我哋完全唔知佢社交，佢唯一飲茶時成日講：『我約咗張曼玉、鍾楚紅走先。』其他唔知佢有乜嘢朋友。」對於Danny服藥飲酒入院，陳哥哥嘆氣說：「完全唔知佢有咁嘅傾向，唔知佢有乜嘢病要食藥，可能事業上冇咁鋒芒，個心更加唔舒服，個人抑鬱啲。」<br></p><p>為人內斂易抑鬱</p><p>陳哥哥指當年接到醫院和Danny經理人陳家瑛電話，才知道發生這件不幸事，他說：「真係好愕然，佢哋話Danny唔記得自己食咗藥，飲咗酒上腦昏迷，屋企人成日輪流上去睇佢，試吓同佢傾偈，有啲大師話自己好叻自動請纓醫佢，但變咗植物人好難醒番！佢走嘅時候樣子變化唔大，只係冇得郁，肥咗啲，五官冇乜走樣。」<br>有傳Danny的生母因欠債而離開香港，陳哥哥指她現身在內地，跟爸爸離異後已很少聯絡，他說：「Danny生前同媽咪好多嘢講，佢媽咪比較了解佢。」<br>陳哥哥還大讚歌迷非常好，他說：「Danny忌辰、爸爸生日，歌迷都會請爸爸飲茶，又幫Danny搞好多聚會，好難得20年仲咁長情，真係要讚。」</p><p>生平：一生何求</p><p>「情歌王子」陳百強是第一代偶像派唱作歌手，他標誌着80年代粵語流行曲的輝煌史，那年代聽歌的，有誰不識他？Danny於1958年生於香港，自小受父親薰陶而醉心音樂，又憑帥氣外形及風度翩翩的氣質，成為學校風頭躉。70年代末，Danny先後參加無綫的流行歌曲創作歌曲邀請賽、山葉電子琴大賽並奪獎項，79年正式簽約EMI，展開歌唱生涯。<br>Danny的歌聲未必最好，但總有種獨特的脫俗味，連歌迷都像感染到他的貴氣。首張個人專輯《眼淚為你流》一炮而紅，之後轉投華納推出的《幾分鐘的約會》、《有了你》、《傾訴》及《偏偏喜歡你》等全錄得白金成績，亦是樂壇頒獎禮的常客。<br>超級完美主義者Danny對自己要求很高，亦時刻與人比較，難免鑽進牛角尖，要借助酒精麻醉。縱然身邊有很多圈中朋友如鍾楚紅、周潤發、梅艷芳和鍾鎮濤等愛錫他，但始終無法開解他。<br>92年5月18日，Danny被發現於寓所昏迷，送院搶救，留院17個月後離世，結束了短暫但璀璨的35年人生，並留下《念親恩》、《漣漪》等永恒曲目。<br>撰文：馮國康</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>