<html><header><meta charset="utf-8"><title>金手指：一注獨贏天能 - 孫柏文</title></header><body><h1>金手指：一注獨贏天能 - 孫柏文</h1><p>上禮拜五，我講過嘅珠江鋼管（1938）出業績，比想像中好；不過有條數我要繼續研究，下周再講。<br>今日叫大家一注獨贏天能動力（819）。拜讀上周四關sir（關焯照）專欄話呢隻係佢嘅愛股，現價值博，所以晚輩趁機講吓。<br>關sir話買嘅理由有兩個。一、佢係鉛酸電池業龍頭；二、市盈率低兼派息高。咁市盈率低就一定有理由，冇咁大隻蛤蜊。關sir篇文提到天能之前有「驚人跌浪」，喺低位反彈後，又因被爆旗下廠房漏鉛，所以再跌。<br>唔知係咪因字數有限，我想幫關sir補充第一次大跌係因發盈警。大鑊？係，不過睇番另一龍頭，即係電台拍檔、電池股癡火燎森叫過我買嘅超威動力（951），亦同時發盈警。原因係中央向鉛酸電池製造業大加環保條例，年底生效，即益大公司。不過聽行內人士話，結果係嗰啲年底要停產嘅細廠，就唔理機器成本，連維修都唔做咁割喉式賣貨，令全行受壓。啲細廠會咁做，證明政策係堅，龍頭股明年必更好，仲要跌咗落來大減價，仲唔買？所以市場覺悟時，天能同超威即呈現大反彈，相繼重返盈警前股價。</p><p>細對手瓜晒　有排升</p><p>點知央視喺8月初報道話天能漏鉛，令佢再跌。咁仲買？當然啦！央視呀大佬，擺唔平咩？仲有前車之鑑，2010年尾火燎森第一次同我講天能對手超威，話好，不過亦話被爆漏鉛要停產，股價急跌。之後超威再冇見過嗰個價位！好似80年代Union Carbide印度化工廠爆炸死幾萬人，嗰刻就係買該股最好時機。<br>揀天能嚟講係因為我覺得關sir錯，天能作收3.21元，佢話3.8元做目標價，有冇搞錯！漏鉛擺平都4蚊啦！如果出年真係細對手瓜晒，仲唔超今年高位6.17元？仲唔一注獨贏天能動力？</p><p>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>