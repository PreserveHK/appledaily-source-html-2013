<html><header><meta charset="utf-8"><title>隔籬飯唔香 - 左丁山</title></header><body><h1>隔籬飯唔香 - 左丁山</h1><p>星加坡總理李顯龍宣佈未來建屋大計，不少香港人盲從附和，大聲叫好，大嗌隔籬飯香，有年輕朋友問左丁山點睇，左丁山話：「你咪移民去星加坡囉，睇吓買唔買到樓！李顯龍叫年青人Get married. Get a flat，好啱你聽吖。」但年青人話：「我在澳洲讀書時，有不少星馬兩地華人同學，佢地個個都想留在澳洲搵工，唔係幾願意返星加坡、吉隆坡噃，點解我要去星加坡？」<br>呢啲理由，講出嚟就一疋布咁長，不談也罷，但見到香港有咁多個評論員、專欄稱讚李顯龍，幾乎一面倒，實在奇怪，難怪有心水清人士話「李顯龍在港受歡迎過星洲」。呢班有知識嘅份子成日批評香港特區政府，當然有言論自由，講乜都得，亦都因為香港人慣咗有言論自由，政府收地呀，起第三條機場跑道呀，填海呀，建設西九龍文化區呀，市區重建呀等等，有邊一次冇環保團體、居民團體、利益團體齊聲反對？有邊一次順利過？有邊一次唔係諮詢諮詢又諮詢，司法覆核、上訴又上訴，搞到冇番十年八年，休想有一項大型工程可以上馬。就在那十年八年，星加坡已經填海闢地以平方公里計，不是以公頃計，難道星加坡真係咁好彩，填親海都冇一條魚受到影響？佢地大肆擴建樟宜機場又唔會帶來噪音？星加坡有冇綠色和平活動呀？<br>星加坡電視電台報章全由政府控制，邊一位政務官出任電台（或廣播署）阿頭，一定冇工會人士膽敢以黑地氈招呼，一定冇人敢喊一句編輯自主，一定冇烽煙節目日日大駡政府。講完了，星港情況好不一樣，完全不可比較，一啲評論員在電視上講香港不要迷信經濟放任自由，政府要適當干預，星加坡係好例子云云，根本係牛頭唔搭馬嘴。李顯龍話收入六千港元之星加坡人一定可以買得起樓，即使唔計地價，星加坡嘅樓面建築費都便宜得驚人，令人懷疑如何計數。在香港單係建築費也要3000至4000元一呎，六百平方呎單位嘅建築成本高達200萬元以上，6000元月薪，點供樓？建築邦話俾左丁山聽建築材料價格係世界性，星加坡不會佔到便宜，但佢地可以大量輸入馬來/印尼廉價勞工，曾淵滄（星加坡國民）仲提供數字，星加坡有二百萬名外勞！或者因此可以降低成本。剩係呢樣，香港人如果反對外勞，就唔好稱讚星加坡房屋政策啦，好心！</p></body></html>