<html><header><meta charset="utf-8"><title>報告王：中建材債重　資金走鬼 - 瑪姬兒</title></header><body><h1>報告王：中建材債重　資金走鬼 - 瑪姬兒</h1><p>還記得今個月初，資源股突然成為資金熱炒板塊，煤炭、水泥股一齊開party。不過，派完成績表後，邊隻股先係真材實料，睇股價就一目了然。<br>中國建材（3323）中期不單止少賺29%，淨資產負債率更嚇死人，竟升至近500%，即係每1蚊資產，都孭緊5蚊債。業績差到震，噚日當然逆市插低近6%收7.19元，更值得留意是成交額高達8.75億元，創今年新高，反映資金已大逃亡！</p><p>大行齊唱淡　目標價分歧</p><p>瑞信、摩通及德銀齊唱淡，大致上都是話中建材績差、債勁、今明盈利都唔好。德銀更指出，該公司連A股融資都不獲批，睇嚟短期好大機會發H股，盈利質素只會持續惡化。<br>三大行口徑一致，不過給予的目標價就相差十萬八千里。摩通調低目標兩成至8元，但仍遠高於瑞信及德銀的4.8及6.25元。翻查往績，摩通一直都係三間中睇得最牛，3月底叫增持睇好14.5元，點知中建材就跌到約9蚊，4月尾就降目標至10元。點知仲衰，股價跌到約6元，好明顯估到錯晒。<br>瑞信就是超級大淡友，削目標至4.8元，意味是超過三年的低位。睇番走勢圖，距離下一個支持位6元都仲有段距離，略嫌睇得太淡。<br>相反，德銀一路叫沽貨，但預計中建材附屬西南水泥貢獻強勁，故轉軚將目標調升兩成，夠中肯，投信任票！</p><p>瑪姬兒</p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24 </p></body></html>