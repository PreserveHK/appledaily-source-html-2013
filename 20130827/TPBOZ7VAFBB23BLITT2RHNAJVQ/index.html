<html><header><meta charset="utf-8"><title>電視撈飯：孖林峯橫店開工周麗淇中暑2次</title></header><body><h1>電視撈飯：孖林峯橫店開工<br>周麗淇中暑2次</h1><p>林峯同周麗淇（Niki）近月喺橫店為now拍《大漢賢后衛子夫》，日前終於拍埋煞科戲，劇組燒炮仗慶祝。林峯同Niki喺內地拍咗3個幾月，𠵱家終於可以返香港，唔怪得林峯同Niki都表現得好開心。煞科戲當日連now嘅副總裁何麗全都有到場，仲幫Niki攞風扇，搞到佢受寵若驚。現場仲為監製梅小青同劉家豪慶祝結婚周年紀念，Niki就乘機向林峯催婚，搞到佢手都震埋。 </p><p>狂飲正氣水</p><p>大熱天時拍古裝，可以想像幾辛苦，Niki透露拍呢套劇時中暑兩次：「真係暈㗎，之後佢哋搵人幫我刮沙，同畀正氣水我飲，入行以嚟都算最辛苦。」<br>另外，Niki喺拍劇中度過農曆生日，好彩新曆生日可以返香港同老友過。講到拍檔林峯同女友吳千語新聞多多，估唔到累埋Niki，佢話：「佢哋好煩，個個嚟問我，所有嘢我都唔知，唔好問我。」至於主角林峯終於可返香港，最開心係咪千語BB？佢答：「離開呢度先算！」有報道話千語BB要林峯買樓畀佢，林峯就話已出聲明唔回應。<br></p><p>而監製梅小青同劉家豪就大讚內地拍劇配套比無綫完善，場地、服裝等方面都優勝，仲寸佢哋冇無綫飛紙仔嘅情況出現，梅小青話：「我哋劇本出齊先拍，租兩個廠景加埋都四萬呎。」劉家豪又話靈活性比無綫更大，因無綫要清楚落單先可以開工。<br>版主：陳基征</p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24  </p></body></html>