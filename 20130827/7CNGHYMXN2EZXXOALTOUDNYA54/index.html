<html><header><meta charset="utf-8"><title>中環在線：林偉中接任行長恒生中國一姐部署半退休 - 李華華</title></header><body><h1>中環在線：林偉中接任行長<br>恒生中國一姐部署半退休 - 李華華</h1><p>恒生銀行（011）又有一姐退休？恒生（中國）一姐──副董事長兼行長薛關燕萍（多姐），上周四將行長一職交畀副手林偉中，多姐只做副董事長，並由恒生非執董，轉做執董兼中國業務主管。據聞有關安排，係部署讓伊人過半退休生活，將來可能以合約顧問形式再服務銀行一段時間。</p><p>自嘲「超齡」拒延任</p><p>多姐61歲，年初獲行方邀請延任，佢噚日笑說自己心境永遠年輕，但畢竟已「超咗齡（退休）」。佢又話，好鍾意喺呢間銀行度做，欣賞團隊精神，一直抱住享受嘅心態工作，仲引述恒生前大班柯清輝金句：「盡咗力就冇壓力。」<br>佢又話，即使退休，亦唔會hea，識得境隨心轉，將來一定做有意義嘅服務回饋社會。<br>多姐1976年加入匯豐，2005年底轉投恒生，2009年出掌恒生（中國），佢打趣話，賓架生涯捱咗37年。佢憶述，1982年喺匯豐工作時，剛生完仔就調去中國業務部，一晃眼仔仔都31歲，內地市場亦以驚人速度發展。恒生公佈，截至今年底止，多姐固定年薪係420萬，金額與之前擔任恒生（中國）副董事長兼行長相同。根據2012年報，包埋花紅，佢舊年總年薪857.9萬。<br>至於新行長林偉中，雖然舊年初先加盟恒生（中國），但佢1988年已入匯豐，曾任匯豐（中國）環球銀行中國區常務總監，都係老臣子。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>