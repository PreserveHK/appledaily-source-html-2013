<html><header><meta charset="utf-8"><title>周日醒son：問我 - Son姐</title></header><body><h1>周日醒son：問我 - Son姐</h1><p>原來讀者除了對我的文章有興趣，對我一樣有興趣，承蒙厚愛（絕不可能讓你們錯愛）歸納起來，一次過作答。<br>「你咁忙，邊有時間照顧家庭仔女？」我上有高堂下有兩條化骨龍，家庭永遠放在第一位。沒有家庭做精神支柱我哪有奮鬥目標？身負阿媽、阿女兩個角色要負當然責任，我沒有私人時間，除了工作，其他時間一概放在家庭，晚上盡量回家一起食飯，周六日假期所有活動定必一家六口總動員出動，度假亦不會例外。<br>「點解你轉數咁快？你的聰明才智，銳利的目光、觸覺，是否與生俱來？點樣講嘢可以好似你咁叻？」自問的確有小聰明，不過聰明反被聰明誤，大家切勿模仿，我實實在在是個反面教材，取我所長棄我所短，從我的錯誤中學習，希望終有一日得以練成大智慧！我相信和我自小很有主張、愛駁嘴、好勝不服輸、死都要拗翻生的乖張性格，再加參加辯論比賽所得的經驗有關。<br>「你學識智識點解可以咁廣博？」廣博真正不敢當，天文地理古靈精怪都能略知皮毛，全因我生性諸事八卦，最愛查根究柢每事問，打爛沙盤問到篤，日積月累積少成多，甚麼話題總可搭上兩嘴。還有就是我喜愛閱讀，又更夠濫，甚麼時代、題材都不放過，買書所花的錢，是我一生人最佳的投資。當然少不得的，是日日睇《蘋果》！<br>「究竟有乜嘢可以難得到你？」這個問題還不夠難？難事肯定有，不過永遠難不到我這個有心人而已！<br>「身處事業頂峯，感覺是否很良好？」頂峯？有耐都未到！頂峯無立足之地只有失足的下場，境況有幾危險你可知？我的理想目光都很遠大，對我而言，現在只是另一階段的新開始，前路崎嶇，不過前景光明。</p><p>驕兵必敗　慘烈教訓</p><p>「你咁寸，肯定仇家多，點解仲有咁多朋友？係唔係要好叻先可以同你做朋友？」我係寸不過寸得有道理，交友貴乎真心，我份人缺點多籮籮但好在夠真夠坦白夠義氣，從無階級、高低、年齡以及深淺之分，志趣或臭味相投無任歡迎，五湖四海皆兄弟，朋友們話我要是生在古時候，肯定是俠女！<br>「你有冇失敗過？」驕兵必敗！我這個專橫跋扈目中無人的井底蛙何只失敗咁簡單？過程慘烈傷亡慘重！之但係沒有這些經歷，邊得來咁多教訓心得和你們分享？What doesn't kill me, makes me stronger!<br>「你退休後想過些甚麼生活嗎？」咁快問我幾時退休，莫非嫌我阻碇？我雖然年近半百，鬥志仍然旺盛為目標奮鬥為未來打拼，豈能言退？<br><br>「你為甚麼而活？」一字記之曰：夢！<br>本周Son姐醒你：「勿以惡小而為之，勿以善小而不為，惟賢惟德，能服於人。」<br><br>Son姐<br>「Son姐」 Alison張慧敏，以獵頭人身份縱橫職場幾十年，有智慧冇美貌有份量冇身材，人稱「魔鬼教練」！</p></body></html>