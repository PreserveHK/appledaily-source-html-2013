<html><header><meta charset="utf-8"><title>金像獎專題：江若琳一舉攻影后 </title></header><body><h1>金像獎專題：江若琳一舉攻影后 </h1><p>【第32屆香港電影金像獎頒獎禮之女主角篇】剛剛才體會到何謂演戲，江若琳（Elanne）便被人高高舉起捧到金像獎的高峯，下月13日舉行的香港電影金像獎，江若琳首度提名就已問鼎最高榮譽──影后。江若琳認真地說：「我經常同人講《高舉．愛》係我第一部作品，係我第一部知道乜嘢係演戲嘅作品。」<br>撰文：張俊銘<br><br>入行8年，至今拍了十多部電影，Elanne坦言從前確不知演戲是何物，她今日翻看舊作品總覺演得不好：「可能我個人比較空洞，唔知道傷心、痛苦係點，以前冇乜經歷，但好慶幸遇上人生好低潮嘅時間，當時真係見到好多人情冷暖，人生出現好多角色，好嘅角色、唔好嘅角色，呢啲經歷會令你多咗好多體會，成長得好快，對以後拍戲有好大幫助。𠵱家諗番起，人其實唔使驚失敗，因為低潮同失敗，對你將來係有用。」</p><p>增肥20磅</p><p>Elanne能有今日，全拜導演邱禮濤及杜汶澤兩位恩人所賜，Elanne指自己是個沒自信的女孩子，自卑令她曾想過放棄這個甚有發揮機會的角色，身邊很多人給予不同意見，甚至大潑冷水，Elanne說：「我當時同導演講想放棄，導演好唔開心，佢話個角色唔係你，我唔會搵第二個去演，我真係好感動，佢願意畀呢個機會我，導演話點解人哋講你信，我講你唔信，令我對導演有一份愧疚、同時好感恩，因為喺拍攝過程，佢幫咗我好多。」</p><p>Elanne為演好舉重選手一角增肥20磅，每朝兩小時跟香港專業舉重教練練習舉鐵，返家再跟專業健身教練操肌肉，她說：「我訓練完一個禮拜，已經唔可以好似正常人咁行路，拐吓拐吓，姿勢好奇怪。人哋訓練係由細個開始，但我由中途練起，一個月時間訓練，要做到專業選手，當時由舉竹杆開始，趴低起身，兩個鐘不停咁練，跟住就舉餅，5公斤、10公斤、25公斤咁加上去。」<br>Elanne形容自己曾經身心俱疲，幸得杜汶澤每日的關心及鼓勵，她說：「我好辛苦想休息嗰陣，佢同我講，呢部戲係屬於你嘅，你每一秒都唔可以放棄。」</p><p>沖涼都會喊</p><p>拍攝期間，Elanne發現自己有抑鬱症狀，她說：「我情緒好壓抑，感覺到一個愛我嘅人，喺生命中消失嗰種痛，沖沖吓涼都會喊。記得有場戲要拍杜汶澤墓碑，導演話冇劇本，建議我不如對住墓碑講嘢，叫我想同佢講乜嘢就講，嗰一刻我相信杜汶澤係我好愛嘅人，我同佢講你應承陪我去攞金牌、陪我去奧運，點解做唔到？跟住我就係咁喊，呢個shot係一剔過，點知一拍完，我都未問導演做得好唔好，佢就即刻話收工，第二日導演話佢頂唔順，佢叫收工係唔想俾人見到佢喊，原來投入有咁意想不到嘅效果，當時冇覺得自己演緊戲，而係真實生活。」</p><p>雖然擔心自己有抑鬱，但Elanne同時亦為此感到興奮，她說：「當你所有情感投入先至有呢種感覺，係第一次真正對演戲有體會，以前因為唔識演戲，淨係知道背熟對白，好用力去演，其實當你同角色連成一線時，你對住鏡頭做乜都得，我終於發覺到，因為《高舉．愛》而好鍾意拍戲。」<br>髮型：James Lee of HAIR<br>化妝：諺朣小白<br>服裝：（短裙） NI2H、（長裙） Ted Baker<br>飾物：Dear Bell<br>場地提供：Harlan's（The ONE）</p><p>第三十二屆香港電影金像獎　最佳女主角入圍名單</p><p>周迅</p><p>《大魔術師》</p><p>楊千嬅</p><p>《春嬌與志明》</p><p>鄭秀文</p><p>《高海拔之戀II》</p><p>江若琳</p><p>《高舉．愛》</p><p>周迅</p><p>《聽風者》</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>