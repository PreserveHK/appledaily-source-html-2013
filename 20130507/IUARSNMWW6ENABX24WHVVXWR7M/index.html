<html><header><meta charset="utf-8"><title>報告王：小心反日累東風反車 - 瑪姬兒</title></header><body><h1>報告王：<br>小心反日累東風反車 - 瑪姬兒</h1><p>港股升勢凌厲，恒指昨日試衝二萬三關，相信不少散戶都心郁郁，想趁市旺搵番幾隻股份賺轉快錢。不過，記住識得入貨，都要識得止賺。如東風集團（489），4月底公佈首季盈利按年倒退47%至14.3億元人民幣，按季亦下跌27%。不過，在沒有實質利好因素刺激下，東風股價由3月中約10元低位，一直跟隨大市反彈至昨日最高位12.26元，累積升幅超過兩成。<br>高盛指出，東風首季盈利，只佔上半年盈利預測約三成，成績點解咁差？原來是「反日情緒」累事，導致期內Nissan及Honda銷售分別下跌22%及11.5%。較賺錢的Nissan Teana（日產天籟）型號只賣出7,300輛，按年急瀉79%，加上公司去年第四季入賬一筆9億元人民幣的特許權使用回撥及滙兌收益，所以亦出現盈利按季大倒退。</p><p>有貨不妨止賺離場</p><p>雖然高盛大派定心丸，指3月內地日系汽車銷售已逐漸復蘇，市佔率重上18%，勢頭料可延續。另外，東風年內於不同月份將推新產品，有助加快復蘇步伐，故繼續叫「買貨」，目標價就由13元輕微降至12.92元，距離現價12.14元仲有少少水位。<br>不過，睇番技術分析，RSI及STC都開始進入超買區，反日情緒仍然是計時炸彈，東風未必有力升破13元阻力位。有貨的散戶，不妨考慮止賺離場。</p><p>瑪姬兒</p></body></html>