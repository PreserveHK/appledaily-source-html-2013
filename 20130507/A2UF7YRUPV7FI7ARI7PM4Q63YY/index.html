<html><header><meta charset="utf-8"><title>Sports Network：<br>拿度變啤神</title></header><body><h1>Sports Network：<br>拿度變啤神</h1><p>好多運動員得閒冇嘢做，都鍾意賭番兩手。積極備戰5月底法國網球公開賽嘅西班牙「泥地王」拿度，近兩日都不停喺facebook上載，自己賭啤嘅相。喂，咁爛賭，小心玩物喪志，搞到法網出事呀！</p><p>替賭博網站宣傳</p><p>話說日前拿度練完波，返到酒店休息；不過方法與眾不同，竟然上網玩德州話事啤，仲參加咗比賽㖭！之後出街食晚飯都機不離手，唔用laptop咪用電話玩囉。齋睇呢兩張相，佢爛賭程度同喺澳門葡京，賭到唔肯走嘅爛賭二有得揮！<br>成日咁上網玩啤牌，會唔會玩晒今年賺到嗰225萬美元㗎？不過，原來佢係幫賭博網做宣傳，所以好有可能唔使自己畀晒錢。拿度仲拍過廣告話自己練完波沖緊涼，都上網同喺圖書館用電腦嘅人賭錢，懶係方便咁。Idea係唔錯，不過意識就唔多好囉。<br>佢周一一早就喺馬德里一個泥地場練波，為馬德里大師賽做準備。休息期間仲同教練檢討，個樣好鬼認真，睇嚟26歲嘅拿度都識得「工作時工作，遊戲時遊戲」呢個道理。泥地王周三就會落場比賽，呢兩日好專心練波啦。</p></body></html>