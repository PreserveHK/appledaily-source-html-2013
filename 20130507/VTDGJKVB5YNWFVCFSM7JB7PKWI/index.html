<html><header><meta charset="utf-8"><title>中環在線：<br>任影金財神冇人吼 - 李華華</title></header><body><h1>中環在線：<br>任影金財神冇人吼 - 李華華</h1><p>恒生銀行（011）為慶祝80周年，專登喺東莞搵人，將招牌財神製成一個逾六呎高嘅巨型金財神像，呢兩個星期放喺中環總行入面，近大門對住櫃員機嘅位置，任人影相。可惜，暫時佢唔及巨型膠鴨咁受歡迎，好多出入銀行嘅市民好似對佢興趣不大。<br>金財神像由玻璃纖維製成，外面鋪上金箔，特別嘅係，呢個財神以往通常拎住一個寫住「恭喜發財」嘅揮春，𠵱家變為「生意興隆」。難得恒生冇整個「不准觸摸」嘅牌，華華都手多摸咗幾吓，希望沾到些少財氣。<br>噚日中午食晏時間現場所見，只有少數出入銀行嘅市民留意到呢個巨型財神，拎起手機同佢影相，好多人望一眼就算，可能趕住食晏。金財神像會放喺總行兩星期，之後幾個月，會搬到恒生其他大型分行做巡迴展覽，中環人想同金財神合照就要快手了。</p></body></html>