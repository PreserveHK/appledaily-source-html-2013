<html><header><meta charset="utf-8"><title>求驗客手記：詐傷偷笑唔專業<br>雷斯演技肥佬</title></header><body><h1>求驗客手記：詐傷偷笑唔專業<br>雷斯演技肥佬</h1><p>周星馳喺《喜劇之王》入面講過：「一日導演未嗌cut，我都係一條死屍，係唔可以郁。」呢啲就係專業嘅演員，但我求大俠覺得大衛雷斯喺星期日嘅演出非常唔專業，球證都未畀牌就已經偷笑，難怪有網民提議佢過檔巴塞隆拿深造。<br>周日英超，車路士領先緊曼聯1:0。88分鐘，腳法唔錯嘅大衛雷斯拖延時間，護住個波慢慢嚟；拉菲爾達施華就好心急，不斷壓迫，最後佢冇晒計，一時火起踢跌雷斯。雷斯立刻倒地，轆到場邊，睇落非常痛苦，但佢交唔足戲，一轉身竟然偷笑。以為冇人睇到？𠵱家全世界都笑緊你！我求大俠都知，引到拉菲爾犯規係好興奮，但做戲點都要做全套，既然跌得就要好痛苦咁跌先啱劇本！咁叫導演點收貨呢！</p><p>費Sir：實在太差</p><p>曼聯領隊費格遜狂踩雷斯：「雖然拉菲爾呢吓係報復，但雷斯先對佢兩度開踭，之後就扮到成隻就死嘅天鵝咁轆嚟轆去，佢嗰陣仲識笑㖭㗎！實在太差！咁算係專業咩！」車路士領隊賓尼迪斯都冇眼睇：「冇睇到件事，亦冇睇重播。每周英超發生幾百件事，我唔講咁多嘞！」<br>不過，球證韋比似乎好欣賞雷斯嘅表現，突然「倒戈」，冇撐到盛傳係佢愛隊嘅曼聯，反而送咗紅魔今季英超首張紅牌畀拉菲爾。雷斯呢幕轆地偷笑引嚟好多網民討論，有人讚佢潛質優厚，可以挑戰巴塞布斯基斯嘅影帝之位；但有人話佢演技未夠班，要去巴塞跟丹尼爾同布斯基斯學吓嘢。</p><p>朗尼冇心踢hea爆</p><p>另外，曼聯嘅菲爾鍾斯無啦啦畀桑馬達射門省中，計咗做佢烏龍；佢又話啲人係咁惡搞佢對曼城嗰陣個「O嘴」樣，搞到佢好困擾，相信係最無辜嘅悲劇人物。前鋒朗尼就最hea，難得老婆同屋企人嚟捧場，但佢後備出嚟冇腳好波！做戲又好，踢波又好，冇heart真係最不該！今場最落力嘅就係39歲嘅傑斯，佢老人家踢足全場，跑咗過萬米，但始終年紀大，好多嘢都有心無力。</p><p>照蒲</p><p>輸波似乎冇影響曼聯球員嘅心情，佢哋周日夜晚返到曼市後照樣夜蒲！報道話，尹佩斯等10名紅魔兵一齊出動，玩到第二朝天光，而艾舒利楊格更加撐住拐杖都嚟蒲，真係小心身體喎。</p><p>知多啲：最佳演員：布斯基斯</p><p>喺2010年，巴塞中場布斯基斯呢吓經典偷望令佢榮登影帝寶座。雖然蘇亞雷斯同艾舒利楊格等好戲之人近年不斷推出新作品，但仍然威脅唔到布斯基斯，嚟緊就睇吓大衛雷斯做唔做到。</p><p>巴塞盛產好演員</p><p>09/10球季嘅歐聯4強次回合，國米中場莫達嘅手輕輕掃到布斯基斯臉頰，後者掩臉倒地，但佢喺痛苦之中都不忘單眼偷望球證有冇畀牌。莫達最終都畀球證趕出場。雖然呢場巴塞贏踢少個嘅國米1:0，但兩回合輸2:3出局。<br>巴塞右閘丹尼爾亦以演技聞名，喺10/11球季嘅歐聯4強首回合，佢被皇馬嘅比比踩中，傷到出場治理；而比比就領紅。不過慢鏡見到丹尼爾其實避開咗比比。由於巴塞盛產好戲之人，有網民戲稱他們為拉瑪西亞演藝學院。</p></body></html>