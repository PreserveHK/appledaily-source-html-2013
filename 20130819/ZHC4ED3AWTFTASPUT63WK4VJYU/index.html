<html><header><meta charset="utf-8"><title>異動空間：智能建築潛力驚人 - 魏力</title></header><body><h1>異動空間：智能建築潛力驚人 - 魏力</h1><p>上周五個市俾光大證券個「烏龍盤」玩殘，坐足全日過山車，魏力邊打新聞邊睇市，收市時真係攰到反白眼！近期推介的金蝶軟件（268），業績一般，但績後動力澎湃，上日狂飆14%，創一年收市新高，感覺好似5月大炒時的珠江船務（560），唔通金蝶有刁跟尾？</p><p>近日有戰友問魏力，如何即市快速搵到破位股？其實不離每晚做功課，睇圖、睇業績，找出圖靚、即將破位的股份，入落部電話或iPad度，開市時再觀察其走勢，對辦就迅速掃入，收市後再作檢討。只要持之以恒，慢慢培養對股份走勢的感覺，短炒自然無往不利。<br>智慧城市是「十二．五」重點國策，主要由基建、城市管理、智能建築等方面組合，早排推介的中國智能交通（1900）屬於早兩者，而同方泰德（1206）則屬智能建築的表表者。該股將於今日出中期業績，料可穩步上揚，新高可期！<br>公司主攻樓宇控制系統和節能系統，為企業提供整體解決方案，完全食正國策，最新數據顯示，每年公私營房屋及商業地產的智能工程總額共達4,000億人仔。以同方泰德市值僅14億港元而言，只要能取得1%的定單，已是40億人仔，可見潛力驚人。<br>公司去年純利1.04億港元，按年增長28%，保守以今年增長25%計，預測PE僅10倍，相當吸引，8月以來持續炒上，或預示業績省鏡，不妨留意。</p><p>魏力<br> http://www.facebook.com/2012jason </p><p>相戀54年！倪匡向全世界說：「到現在這麼多年，還是這麼深愛太太！」<br>你都想分享一點甜蜜？立即重溫今周《亂噏24》！<br> http://bit.ly/appletalk24 </p></body></html>