<html><header><meta charset="utf-8"><title>柏案驚奇：奧斯爾「買一送三」 - 方栢翹</title></header><body><h1>柏案驚奇：<br>奧斯爾「買一送三」 - 方栢翹</h1><p>還有青春豆的年代，家母說：「得閒食啲龜苓膏啦！樓下新開嗰間50蚊盅！實係好嘢！」結果，事隔10數年，先發現最貴的龜苓膏其實係冇龜！證明人生第一定律「平嘢冇好」之後的第二定律「貴嘢實正」，原來並非必然。不過，今季球壇卻令第二定律重生，大部份貴價貨如法卡奧、尼馬等都貴得有道理。最矚目，首選英超標王奧斯爾。<br>如用龜苓膏比喻，奧斯爾可謂「含龜量」勁高的良藥，而且還「買一送三」：這是加盟之初，英國球評家巴克利（Paddy Barclay）在官方電台的評語，因為奧斯爾加盟，其助攻可直接令基奧特入更多波；右翼禾確特更多空位；普多斯基亦多了同聲同氣拍檔，如此一來彷彿多了3位新球員，4,300萬鎊，抵到爛！事實證明，奧斯爾在首3場聯賽球隊的8個入球中，有5球都直接或間接來自他的助攻；而他盤活了中場吸引對方防守，亦間接令艾朗藍斯大爆發。雲格的兵工廠已由初來埗到時以亨利、韋拉為首的法國年代；經法比仔與尹佩斯的「西荷時期」，轉入以奧斯爾為核心，配合梅迪薩卡、普多斯基的德軍世代。</p><p>球迷抱怨本地傳媒譯名不一；其實英傳媒處理外語球員亦常有不同「譯名」出現。奧斯爾加盟首周，英國足球主持、記者對「奧斯爾」（Ozil）有3種讀法：1，「ER-seal」(Er與Early的首音節接近)；2，「ER-so」；3，「Also」。經小弟向修讀了兩年德語的德甲狂迷劉舜文查證，第一個讀音最接近。那廣東話我認為應譯作「餓宵」。文：方柏翹</p><p>死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>