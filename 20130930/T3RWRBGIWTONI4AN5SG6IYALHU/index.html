<html><header><meta charset="utf-8"><title>拍戲阻街惹風波杜琪峯老外爆粗互片</title></header><body><h1>拍戲阻街惹風波<br>杜琪峯老外爆粗互片</h1><p>【中環雪廠街】杜琪峯新戲《單身男女2》呢排踩行油開工，前晚8點幾，劇組喺中環雪廠街拍外景，杜琪峯叼住雪茄指導楊千嬅、周渝民（仔仔）同古天樂做戲。拍攝其間，工作人員暫時攔路唔畀啲車駛過，點知有架載住幾位老外乘客嘅的士被截停，車內有位老外勁唔滿意，爆粗狂鬧，即刻辣㷫杜琪峯用廣東話粗口還擊：「X你老X」，二人粗口橫飛互片一輪，最後工作人員放車走先平息風波。</p><p>千嬅埋怨老公</p><p>杜琪峯爆粗鬧完老外後，收拾心情教古仔做戲，呢場戲講古仔愁爆講手機，之後就情緒激動咁掟西裝褸落地，杜琪峯親自示範教古仔點發脾四掟褸，趁機可以畀佢發洩吓，認真啱晒時機！而千嬅同仔仔場戲就簡單得多，講佢哋坐上法拉利，負責開車嘅仔仔仲有替身代勞㖭。<br></p><p>另外，千嬅最近成為Estee Lauder旗下護膚品牌Osiao全球首位代言人，咁啱宣傳工作由老公丁子高嘅公關公司負責，千嬅笑住埋怨老公：「丁生話藝人成日都要保持最佳狀態，不斷提我唔可以放縱，但佢自己每日喺我身邊大吃大喝。」<br>採訪、攝影：李志明、羅德光、梁繼光</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好 <br>多時裝靚嘢睇！</p></body></html>