<html><header><meta charset="utf-8"><title>《飛虎II》頻生意外逐個傷馬神失手　嘉欣爆缸狂喊</title></header><body><h1>《飛虎II》頻生意外逐個傷<br>馬神失手　嘉欣爆缸狂喊</h1><p>無綫新劇《飛虎II》接連發生意外！昨日在屯門拍攝爆破場面，馬德鐘（馬神）及鍾嘉欣意外受傷，因馬神失手而慘變撻生魚的嘉欣BB，跌落地時左手被磨去一塊皮肉爆缸，盆骨撞傷，痛極狂哭，馬神的膊頭亦撞瘀！事後二人僅休息20分鐘，死頂拍完這場煞科戲才去看醫生，嚇到魂飛魄散的嘉欣BB，只以搖頭及點頭回答問題！</p><p>由馬德鐘、鍾嘉欣及胡定欣等主演的《飛虎II》，開拍以來多災多難，藝員輪住受傷！昨日劇組在屯門的藍地貨櫃場拍攝煞科重頭戲時，馬神與嘉欣BB亦臨尾香同告受傷！昨日拍攝兩場重頭戲，包括吊威吔及爆破戲，劇情講述奸角胡定欣脅持嘉欣BB，馬神則英雄救美，拍吊威吔戲時三個都有替身，嘉欣BB的替身是功夫新星何佩珉，威吔戲順利完成。</p><p>小休片刻繼續拍</p><p>之後拍爆破戲時，馬神抱起嘉欣BB逃離現場，身後雜物爆炸，雖然之前做足準備，馬神亦信心十足，怎知第一take已出意外，馬神向前跑了四、五步後，身後雜物按時間爆炸，馬神卻失重心向前仆倒，甩手將嘉欣BB摔落地下！慘變撻生魚的嘉欣BB手腳被擦損，左手掌被磨去一小塊肉，右手臂及盆骨亦撞傷，馬神為免壓到嘉欣BB，以手掌直接着地，故右手踭及膊頭受傷。</p><p>意外發生後，胡定欣與工作人員大為緊張，即時用清水幫嘉欣BB洗傷口，嘉欣BB痛到標淚狂哭，仍不忘慰問馬神。監製林志華即急停拍攝，叫兩人上車休息，拍完即去睇醫生，但二人在車內休息20分鐘後，稍事包紮的嘉欣BB繼續拍攝，問到傷口是否很痛？驚魂甫定的她只搖頭，再問驚不驚及是否頂得住？她就眼紅紅點頭，跟着再次哭了出來，平復情緒後埋位拍攝。上次嘉欣BB在《玩嘢王》扮喊成功整蠱觀眾，想不到今次變真哭！<br></p><p>冇買保險頂硬上</p><p>而貼了膠布的馬神則說：「膊頭有啲痛，因為爆炸時失重心，自然反應傾前咗，唔好意思，首先要同嘉欣道歉。」胡定欣慰問完嘉欣BB後說：「意外真係避免唔到，總之做足安全措施！嘉欣冇嘢，只係嚟得太突然，最緊要啲骨冇事，嚇親箒。」<br>拍攝前嘉欣接受訪問，被問拍危險戲可有買保險？她說：「平時有買，但冇為今日買，做危險動作有啲驚，自己會小心啲，如果好攰會同監製講，今日有替身幫手拍吊威吔，唔使擔心。」嘉欣BB事後到醫院接受治療，擺勝利V字手勢，並在微博報平安：「大家不要擔心，我平安，我OK！」至於馬神收工後換衫，發現膊頭腫了及擦損，骨有些痛，昨晚由老婆陪往醫院檢查。此外，馬神前晚與老婆到尖沙嘴擔任仁愛堂活動嘉賓，提到無綫劇《神鎗狙擊》劇情遭網民狂踩誇張，馬神主演的《飛虎II》也是講飛虎隊，問到《神鎗》是否不合理？馬神說：「咁犀利？大家風格唔同，我哋跟番上集，故事豐富寫實。」<br>採訪：張俊銘、楊潔雯<br>攝影：黃偉雄</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好 <br>多時裝靚嘢睇！</p></body></html>