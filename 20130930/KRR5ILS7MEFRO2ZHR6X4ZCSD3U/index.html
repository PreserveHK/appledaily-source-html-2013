<html><header><meta charset="utf-8"><title>異動空間：發掘下一隻海爾 - 魏力</title></header><body><h1>異動空間：發掘下一隻海爾 - 魏力</h1><p>市況陰睛不定，不如重點發掘「明日之升」，買咗擺埋一邊，博一兩個開先走。處於大變身前奏的龍昌（348），蘊藏三大爆升因素（龐大注資、控股權易手、圖表突破），有條件成為下一隻海爾電器（1169），成為海爾集團旗下的第二隻本港上市旗艦，中線目標1蚊。</p><p>龍昌本身做玩具，但除去年因特殊收益而賺錢外，業績連年虧損，前景欠奉，賣盤的誘因甚高。2010年曾試圖向海航收購飛機租賃業務，但功敗垂成。<br>去年11月，該公司配股引入海爾集團，成為公司第二大股東，持股量為25.47%，僅較主席梁麟低2個百分點，控股權易手是遲早的事。<br>再者，海爾集團坐擁千億銀資產，目前僅向海爾電器注入洗衣機及熱水器業務，仲有大把在手。今年7月，龍昌斥8,400萬銀收購煮食爐業務，以目前市值28.4億銀計，當然微不足道，但股價持續炒上，不論日後是注入廚房電器、電腦、手機，以至內房業務，現價吸納值博率高。舉個例，萬達商業地產（169）獲萬達入主後，即使絲毫未有注資動作，股價半年已飛升10倍。<br>睇埋幅圖，龍昌上周五收報0.52元，周線圖呈大陽燭，突破過去四年的橫行局面。前輩教落，橫行越耐，突破後升勢越澎湃，MACD雙牛，成交配合，可謂無可挑剔。</p><p>魏力<br> http://www.facebook.com/2012jason </p><p>死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24  </p></body></html>