<html><header><meta charset="utf-8"><title>中門大開：真儍還是假懵 - 添馬男</title></header><body><h1>中門大開：真儍還是假懵<br> - 添馬男</h1><p>扶貧高峯會變了盲搶地計劃，梁振英指居民反對建插針式公屋，拖延建屋進度，減慢脫貧速度。梁之言論真令人奇怪，現屆政府似乎下定了決心，除咗搶地起屋，乜嘢都唔會做，唔想做。更令人奇怪係梁振英也好、張炳良也好、陳茂波也好，全部好似在2012年由火星降落地球，對過去十幾年香港房屋政策一無所知。直至掌權當官後先至忽然發現覓地難，忽然發現刁民當道，也忽然發現規劃及造地需時，到發現問題多多時，就隨便找市民做稻草人，將責任推到他們身上。</p><p>只懂吹水　責任卸畀反對者</p><p>大家唔相信三人來自火星，正如網絡金句：「你永遠無法喚醒裝睡的人。」當無法交單，便惟有詐瞓扮懵求過關。首先在所謂GIC用地上起公屋，並非甚麼新猷，前朝政府最後兩年已經執行此政策，但成效有限，因為已規劃作政府或社區設施用地，即表示社區內有此需求， <br>𠵱家無厘頭抽走攞去起公屋，原來社區居民定必反對，錯不在市民，而係政府明知以GIC用地起屋不可行，仍然大聲疾呼扮做嘢，遇到社區反對聲音，便借勢將責任推到反對者身上，為求甩身不惜製造社會分化，挑動社會內部矛盾，用心極之醜惡。正如早前全無醞釀及論證，便拋出踩入郊野公園起樓，到綠色團體及市民反對，便又將建屋責任推到反對者身上。<br>香港從政者之所以高薪，唔係做傳聲筒，而係做判斷、做決定、做規劃，說服反對者，克服障礙，執行出來。六四後衛奕信提出新機場及十大核心工程玫瑰園計劃，北京發動親共勢力全面反對，工程撥款差點被立法會否決，當時港督及高官大可將責任推到北京及親共人身上，將新機場及核心工程擱置，拍拍手做花生友。大家有冇想過假如當日港府無意志執行，今日香港會變成點？早已落後於廣州深圳，航空樞紐早已不保。<br>梁政府一貫作風係諉過於人，與親共人士將一切問題歸咎港英埋地雷之邏輯如出一轍，對一個從來未執行過一件成功工作、廿多年來靠把口出謀獻策成功上位搵食之人來說，根本從不了解任何公共政策，都存在各式各樣執行問題，幾好意念，冇執行實踐能力，都係浪費時間。如此施政作風，一遇困難就會搵位匿，計劃多多，能實現的少之又少。本以為老董時代已係最低水平，殊不知今日梁振英更低，老董甚麼科技製造業大計草草收場，自己亦唔多好意思提，有羞恥心者，頂多側側膊蒙混過去就算，梁神奇之處係明明自己作大吹水，低估執行難度，但仍好意思指摘市民。<br>究竟呢個係乜嘢政府！<br><br>添馬男</p><p>死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>