<html><header><meta charset="utf-8"><title>鯊魚魚翅 - 左丁山</title></header><body><h1>鯊魚魚翅 - 左丁山</h1><p>前些時政府公開聲明政府人員以後設飯局招待客人，規定不許吃魚翅、拖羅（吞拿）與髮菜，表面原因當然係環保，但看深一層，呢三樣食物成本昂貴，而平時好少有人食髮菜嘅，一般只在農曆新年時候配以蠔豉，以示「發財好市」箒，剔除髮菜於政府餐單之外，係門面工夫而已，不吃魚翅與拖羅，就可以慳番不少餐費，以政府之「每人頭」方法計，邊度負擔得起請客人吃魚翅呀，就好似叫左丁山請客，左丁山好威風咁將吉鮑排除，以環保之名出之，其實係為自己荷包打算！<br>假環保之名，政府可以慳錢，但會唔會假公平貿易之名，為政府買入價錢較昂貴之咖啡呢？此則有待觀察。現時市場上凡係冠以「公平貿易」或「有機」嘅食物，價錢零舍貴過人，只有富裕人士先至吃得起，有連鎖快餐店懶醒咁話要響應公平貿易，引入公平貿易飲料材料喎，怕係加價手法嘅包裝術箒，可能賺得更多。<br>左丁山向來食無禁忌，除咗對身體證明有敏感性之貝殼類及辛辣食物之外，合法食肆有得賣嘅，只要食得起，一概吃之無誤。最近有超級豪華食店新開張，名貴鮑魚餐售價三千餘元（一人前），朋友叫左丁山去試吓，連忙耍手唔制，咁貴點食呀？結果呢，陸續有朋友回報，新名店幾令人失望，名不副實，貴起嚟更且完全冇品質支持，都唔知主理人如何善後。幾位試過新飯店嘅老友都話：「幾難打得贏L先生間飯堂！」如果話雷聲大、雨點小嘅話，呢間新名店或者當之無愧。<br>吃魚翅不必去極豪名店，海產L請吃飯，就去佢南北行辦公室附近嘅文咸東街「桃花源」，吃翅吃得痛快。上海總會之火朣雞翅，仍然保持水準箒，近日有食神，左丁山與朋友吃過，一致讚賞。海產L飯後順手送一本《中國鯊魚產業報告》（中國水產流通與加工協會組編，中國農業出版社，2013年4月），內載大量資料，有全球鯊魚資源分布和生產情況，中國近海鯊魚資源分布與生產情況、鯊魚產品貿易和利用狀況、鯊魚飲食文化與鯊魚產品營養分析等等，十分詳盡。原來全球鯊魚有465種，常見捕撈嘅鯊魚有100種，1999-2010年全球捕鯊量在70萬噸至90萬噸間浮沉，相當穩定，主要捕撈國係印尼、西班牙、印度、阿根廷、墨西哥與美國。</p></body></html>