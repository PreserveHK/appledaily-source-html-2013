<html><header><meta charset="utf-8"><title>異動空間：金飾股滄海遺珠 - 魏力</title></header><body><h1>異動空間：金飾股滄海遺珠 - 魏力</h1><p>指數唔使睇，繼續向個股埋手。金價大反彈，珠寶股淡市起動，令魏力諗起去年9月推介的景福集團（280），當日狂飆五成炒到1.50元樓上（供權除權前）。觀乎近日管理層的動作，加上成交及走勢，值得再次留意，隨時又有驚人大搞作！</p><p>過去一年，景福先賣走一項物業，獲利9,554萬元，再沽清港交所（388）持股，勁賺7,270萬元，成功為業績「化妝」，截至今年3月底止，全年純利增長39%至5,046萬元。換個角度睇，如果冇賣資產，公司去年實蝕逾億元。內地經濟不景、自由行減少，拖累主業景福珠寶虧損，前景暗淡，已埋下賣盤的種子。<br>今年4月，公司在未有財務壓力下，突然大折讓39%、大比例（二供一）供股集資1.2億銀。魏力認為，集團「項莊舞劍，意在沛公」，真正目的是收乾貨源，方便日後炒上或賣殼。翻查供股配發結果，有兩位大孖沙申請額外供1.16億股，佔總超供股數71%。結果兩人共奪2,166萬股，佔獲配發供股股份84%，可見供股洗牌後，貨源盡入強者之手。<br>收乾貨源後，景福近日執埋「冇肉食」的證券業務，目前只剩下珠寶業務及現金，「洗殼」大致完成。金價上季大插，中國大媽掃貨，近日升浪除炒作上季業績理想外，相信也是部署「大龍鳳」的前奏，炒上NAV 1.34元，並非不可能。</p><p>魏力<br> http://www.facebook.com/2012jason </p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>