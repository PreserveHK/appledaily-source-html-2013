<html><header><meta charset="utf-8"><title>好不主席：未經篩選 - 盧先亞</title></header><body><h1>好不主席：未經篩選 - 盧先亞</h1><p>張曉明主任的「筲箕」大義原本已覺「哽」耳，惟經行政會議成員鄭耀棠力求表現的言論支持下，更教人作悶。身兼工聯會榮譽會長的他，認為篩選可如淘金般不但可以篩出「正嘢」，更可避免如外國般有艷星當選的局面，這個歪理出自此人口中，實不為奇。不過建制派陣容之大，竟真係連一個稍懂說話的人都匱乏，故常有鄭氏這類是但噏當秘笈的人在幫倒忙，實在可笑，當然也是我們的可悲。</p><p>言論自相矛盾　思覺失調</p><p>鄭氏言論的職業歧視成份幾可肯定，和當年葉太話「唔通的士司機、酒樓侍應、麥當勞服務員會《就二十三條草案》逐條同我討論咩？」枉他縱橫政壇幾十年，原來只係活在自己的狹隘天空下。<br>因為環顧世界各地以至中華地區，實在不乏艷星轉型從政的例子。60年前有阿根廷的貝隆夫人號令全國；而近代則有意大利「小白菜」，艷星IIona Staller獲選國會議員；日本AV女優後藤麻衣亦曾競選東京都議員。<br>三年前去世的一代奇女子狄娜，她在內地政商界的叱咤，圈內人總該略有所聞。就算我們強國，素以性感出位的女星彭丹今年初亦獲委任為甘肅省政協。彭政協豈是一人一票選出來，卻正正是篩出來，若果引用鄭氏所講，曉明個「筲箕論」無論點篩都會篩到啲「正嘢」出嚟，咁彭小姐都應該係金堅，況且她還是中央委任，貨真價實，鄭氏所言若非自相矛盾，怕且又係思覺失調。<br>為了幫腔「筲箕」以及壓制佔中，過去一個星期建制派的人已不斷發功，甚麼選特首不但要求有能力，也講求與中央的關係及經驗云云，查實呢啲言論已明示了若非親中人士或京池中物，莫講話休想得到祝福成為特首，就連入閘都唔使旨意。<br>或許鄭氏指嘅「艷星」另有所指，但用得這個標籤無理由之前唔諗過度過，且一定會被有識之士或女權分子圍剿，或許我真係高估咗，又或反證咗佢其實並不認同篩選，起碼他的妄言明顯係不經大腦篩選出來。<br>至於佢又問艷星當特首係咪我哋市民想樂見，若果現政府繼續如此不濟下去，問責局長及官員一而再三地被揭發係干犯利益衝突，庸碌缺德之輩，我相信屆時若果真係出現一個「胸襟廣闊」，有心有才的艷星競逐的話，相信舉手的人（自有宅男）為數不少。香港要做到有真普選，其實條路真係會好漫長。<br>目前政壇充斥着這些「減廢源頭」的政客，自以為是幕僚，亦只是小嘍囉。<br>至於建制派中的所謂砥柱，查實不過是緊跟中央，與能力及品格完全無關。而只着眼別人出身而批評其無資格當特首的人，基本上連批評的資格都沒有。</p><p>盧先亞</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>