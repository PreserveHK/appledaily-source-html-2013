<html><header><meta charset="utf-8"><title>林國斌：阿梅私下好溫柔</title></header><body><h1>林國斌：阿梅私下好溫柔</h1><p>86年林國斌認識梅艷芳，90年相戀，卡拉OK事件後他陪阿梅亡命天涯，那半年兩人緊密相依，曾想過返港後結婚，怎知卻是分手收場！阿梅走後，林國斌經常都往省善真堂拜祭，為舊愛念經。</p><p>我做龍虎武師時識阿梅，當時對佢一啲感覺都冇，幾年後我家姐過身，當時明星足球隊叫我出埠，我心情唔好唔想去，佢哋捉我去，阿梅見我悶悶不樂，佢知道後安慰我，傾咗幾粒鐘，我先知佢私下好溫柔，大家交換電話，好自然開始。<br>我哋一齊有好多深刻日子，第一次約會去BBQ，大家都唔識起爐，搞到倒瀉籮蟹；有晚我揸車同人嘈交，呢個女人真係義氣仔女，佢驚我唔夠人打，衝落嚟攞支棍畀我；我同佢一齊之後，搬去佢屋企住，我有次話想食羊扒，嗰晚佢唔得閒，第二日我要開工，佢問我幾點返？返到屋企見到佢點咗好多蠟燭，好浪漫，佢仲着咗晚裝，我問搞乜？拍戲咩？阿梅詐型話：「搞錯，人哋咁有心機！」我嗰時細個唔識欣賞，𠵱家諗番好sweet。</p><p>結伴亡命天涯
</p><p>佢鍾意浪漫，但我好似冇送過花畀佢，記得有次情人節仲俾佢鬧，因為佢瞓張床褥好軟，佢成日話瞓到腰骨痛，我用萬幾蚊買磁力床褥送畀佢，點知俾畀佢鬧餐懵：「邊有人送床褥，梗係送花嘛，卡都冇張。」我哋拍拖3年，但冇同佢求過婚，只係曾經有共識，當時因為卡拉OK事件，我陪佢離開香港半年，呢段日子好刻骨銘心，雖然唔關佢事，但搞到咁大鑊，佢有好多顧慮，擔心牽連到家人同我，佢唔係驚，亦唔怕死，佢話：「如果我死咗，可以幫到人，我唔怕！」我都叫勇猛，但佢某程度唔怕死過我，當時我提出陪佢離開香港，初初佢話唔使，怕牽連到我，但我覺得一個女人浪迹天涯好慘，一定要有最相信嘅人喺身邊。<br>當時我哋相依為命，去過塞班島、泰國、馬來西亞、新加坡，後期住喺新加坡朋友屋企，我哋唔識煮飯，多數食飯盒，最多係煮公仔麵煎蛋，嗰段時間盡量少出街，非常之悶，唯一娛樂行海濱公園。<br>因為朝夕相對，我哋了解非常深，大家都係臭脾氣，分手原因都係嘈交，嗰半年我哋好掛住香港家人朋友，大家都有思鄉病，不下一次提過返香港不如結婚，返香港後大家好珍惜大家，但佢太緊張我，變咗好多嗌交，兩日一大嗌三日一小嗌。最大問題係佢太鍾意照顧人，所有我起居飲食都照顧晒，唔知係咪大女人，逆佢意唔鍾意，但我大男人，唔鍾意俾人支配安排，初初嘈交我就揸車出去，返自己屋企唔理佢，佢諗咗一招唔食嘢，最耐試過兩日兩夜，我即刻投降道歉，佢眼濕濕攬住我，之後我就唔敢再走咗去。<br>𠵱家諗番都可惜，嗰時一齊亡命天涯，點解返港唔夠一年就分開！分開後，初段時間受情緒影響有啲唔開心，時間耐咗可以做番好朋友，加上佢家姐走咗，佢好唔開心，冇男友喺身邊，心靈上想人安慰，唔知係咪呢個原因佢諗起我，大家聯繫緊密番，一星期通一兩次電話講近況，但只係朋友間關心。<br>口述：林國斌<br>筆錄：余燕儀</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24  </p></body></html>