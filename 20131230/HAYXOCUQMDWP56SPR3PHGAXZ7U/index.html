<html><header><meta charset="utf-8"><title>NBA：被騎士無限期禁賽拜林玩完？</title></header><body><h1>NBA：<br>被騎士無限期禁賽<br>拜林玩完？</h1><p>【綜合美國外電】今季加盟騎士嘅中鋒拜林，上周六被球會無限期禁賽，有知情人士話其實拜林已經冇心打波，呢種態度成為更衣室內一種負面影響，所以先令球會狠心停佢賽，仲可能喺1月送走佢。騎士同日作客以100:103不敵塞爾特人，主力K艾榮都話今次好大鑊。</p><p>K艾榮：內部好大問題</p><p>騎士上周六作客塞爾特人，攻入全場最高32分嘅K艾榮，賽前回應拜林遭禁賽一事：「今次球隊內部發生好大問題，我哋一定要上下一心跨過呢個難關。」聽佢咁講，睇嚟拜林被停賽唔係佢唔想打波咁簡單。今次禁賽事件亦令到教練米克布朗，好擔心班球員會受到影響：「我都擔心班球員，不過食呢一行飯，一個球季可以有好大上落，所以作為教頭，我可以做嘅事就係向前看。喺呢種時間裹足不前的話，只係浪費時間。」</p><p>拜林上季喺76人唞足一季，仲要不時走去打保齡，一啲都唔錫住個膝頭哥，引嚟不少抨擊，最後76人唔同佢續約。騎士同當時成為自由身嘅佢，簽下兩年2,480萬美元（約1.9億港元）嘅合約，不過只有600萬美元係受保障薪金。現年26歲嘅佢早前講過幾次，話因為兩個膝蓋都做過手術，機動力已經大減，而且兩個膝頭不時都會痛，搞到唔想練波又唔想比賽。米克布朗就否認拜林已經失去對籃球嘅熱誠。以目前呢個形勢，騎士好有可能喺1月7日合約變成受保障之前，透過交易送走佢或者裁走佢。睇個款，拜林執定包袱都得。</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>