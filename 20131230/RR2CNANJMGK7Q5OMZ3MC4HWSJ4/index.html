<html><header><meta charset="utf-8"><title>2013收爐意外多　楊明綸墮馬骨裂</title></header><body><h1>2013收爐意外多　楊明綸墮馬骨裂</h1><p>【本報訊】昨日2013年最後一戰，意外事件特別多，有三個騎師身體不適退下火線，又有四駒退出，到尾場更出現墮馬意外，楊明綸策「齊得戚」食三文治被夾墮馬受傷，初步懷疑左邊鎖骨骨裂要留院診治。記者：文傑</p><p>昨日有三位榜尾騎師退出，座騎全易配，分別為薛寶力、歐道樂及彭利力，投注三人騎師王全退款。薛寶力前日胸部不適入院檢查，而歐道樂及彭利力昨日分別因缺水及染病未能上陣。其中薛寶力損失最大，分別有「軒轅勇將」及「自動導航」易配安國倫及馬偉昌贏馬，兩場頭馬獎金加埋八匹座騎的策騎費，差不多唔見10萬元。</p><p>一日四駒退出</p><p>馬匹方面，先後有「神州風采」、「赤驥」、「星際武士」及「飛影」退出，其中後駒入閘前發脾氣拋下安國倫，幸他並無大礙在尾場可如常上陣。相反，楊明綸就冇咁幸運，在尾場策「齊得戚」跑到直路中段，在郭能「盈豐駿駒」與韋達「福爾摩斯」之間冇位上，因而失蹄倒地，楊明綸被拋下，連帶跟隨後面的「紅衣神仙」亦要嚴重勒避。最終「齊得戚」斷腳被人道毀滅，楊明綸則一直保持清醒，送往醫院接受詳細檢查，初步懷疑左邊鎖骨骨裂要留院。馬會年尾唔多吉利，計埋國際賽翟利隆墮馬事件，今個月已經兩次有騎師於陣上墮馬，兩次都是馬匹當殃被人道毀滅。<br>另外，大摩和兒子George昨日在馬場督戰，但第十場「風花雪月」贏馬後，凱旋門未見兩父子拉頭馬，原來大摩的太太一直受病患困擾，目前在醫院休養，大摩和兒子中途離場往醫院探望太太。</p><p>足本收睇《亂噏24》x劉嘉玲；鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24 </p></body></html>