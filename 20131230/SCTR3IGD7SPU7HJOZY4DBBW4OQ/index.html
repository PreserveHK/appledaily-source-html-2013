<html><header><meta charset="utf-8"><title>梅艷芳逝世10周年專輯：為紀念曾經遇上</title></header><body><h1>梅艷芳逝世10周年專輯：<br>為紀念曾經遇上</h1><p>十年過去，浩瀚煙波裏，群星懷念梅艷芳的情懷未變。阿梅出名重情義，背後的男人至今對她並未忘懷，摯友劉培基難忘阿梅在深切治療部留醫時，眼裏依依不捨的目光；舊愛林國斌曾跟阿梅亡命天涯，可惜兩人性格火星撞地球，有緣無份；近藤真彥是阿梅的一生最愛，阿梅甚至堅持見近藤一面才肯入院做手術。曾跟梅艷芳合作經典電影《胭脂扣》的導演關錦鵬，娓娓道來兩人合作的緣份。與阿梅有淵源的八九學運領袖王丹以及才子陶傑也撰文悼念這一代歌后。</p><p>劉培基：陪度最後日子
</p><p>著名時裝設計師劉培基，一手創立百變梅艷芳形象，他陪阿梅走過21年甜酸苦辣，陪病床上的她度過最後日子，有情有義的阿梅臨終前立下遺囑，將跑馬地毓秀大廈及倫敦物業送給劉培基。</p><p>十年前03年12月30日凌晨2點35分，呢個時間一生忘記唔到，雖然法醫官宣佈係2點50分，但其實梅艷芳離開我哋係2點35分，因為通知法醫官上嚟檢查，所以遲咗15分鐘；十年一眨眼就過，好多人同我講，唔好諗咁多嘢，但我陪佢經歷咗一生，點可以話放低，對我嚟講呢十年係遺憾！<br>好記得當日我喺廣州，做完羅文尾七返家，夜晚兩點幾收到梅艷芳電話，佢話體檢報告出咗，醫生話病情相當嚴重，我叫佢唔好講，怕自己唔喺佢身邊，佢諗得太多，第二日我即刻由廣州返港去佢屋企，佢坐喺床尾梳化，我乜都冇講攬住佢，佢伏喺我度喊，當然係非常難過，佢話因為婦女病，醫生話機率得3、4成，要佢盡快做治療，佢見家姐又係呢個病，唔想經歷嗰種痛苦，但唔睇醫生唔得，所以由睇中醫開始，我陪佢去上海、蘇州睇病。</p><p>難忘不捨眼神</p><p>後期梅艷芳唔睇西醫唔得，因為腫瘤影響佢去洗手間，佢會辛苦，睇西醫做電療，腫瘤消失咗，佢仲好開心打電話畀我：「冇咗囉！」成個人精神晒，佢覺得自己又得啦。佢真係好勇敢、堅強女仔，對生命意志力非常犀利，明知自己嘅病去到咁危險，仲可以做咁多工作，後期佢唔戒口，我唔能夠阻止佢做乜食乜，呢啲係佢心願，惟有支持同陪伴佢，佢話：「做化療好辛苦，如果面前有杯毒藥，相信你做我，你都會飲咗去。」<br>睇住佢生命一點一點流走，只能夠無奈，佢完成最後一個演唱會，之後去京都拍廣告，佢身體真係接受唔到，更加怕凍，返港即入院，其實最初入院兩三星期，佢狀態係ＯＫ，仲可以成日發訊息，約朋友嚟探佢，其後病情好反覆，要入深切治療部，醫院唔畀陪過夜，我走嘅時候，佢眼神好唔捨得，我呢世都忘記唔到。<br>12月24日下晝4點幾，我去到醫院，見到梅艷芳契媽、助手表情怪怪哋，我覺得唔尋常，之後醫生同我講：「劉先生，今日可能要同梅小姐插喉，咁可以幫助佢冇咁辛苦。」當時我唔太理解插喉係乜嘢事，見佢插喉後好似更加唔舒服，我打電話畀契爺醫生，佢話插喉應該仲有一個禮拜，我呆咗，嗰晚冇法瞓覺，第二朝7點返養和，見到佢好攰，望吓我就瞌埋眼，由嗰日開始，佢生命一步一步……無可奈何！<br>直至29日下晝，醫生話：「你哋多啲陪梅小姐，佢應該係呢幾個鐘頭嘅事。」我無言以對，由嗰時開始，唔知邊個打電話畀梅艷芳朋友嚟探佢，佢係鍾意熱鬧嘅人，有緣就嚟探佢啦。當時傳媒朋友都收到消息，嗰7、8個小時，整個香港好似震撼咗，大家只能夠陪佢，佢眼珠一直睩睩睩，我問醫生點解？醫生話係神經線正常反應，佢唔係因為見到人，直至凌晨2點幾，突然見佢助手Donny衝出病房搵醫生，我睇到機器一條線，我知時間到咗，衝埋去佢耳仔講：「唔好再擔心，我哋有緣一定再見，你照顧好自己。」</p><p>遺囑另有意義</p><p>嗰時已經好多喇嘛為佢誦經，喇嘛話要為佢誦8小時經，唔能夠郁動佢，姑娘就幫佢拆喉，我落去親口同傳媒宣佈：「梅艷芳已經走咗！」凌晨4點幾返到佢屋企，動物真係有靈性，佢嗰兩隻肥貓，由我入門、沖涼到喺梳化椅瞓覺，兩隻肥貓冇離開我一步，第二朝7點我返醫院，11點幾誦完經，我陪佢去香港大酒店，成個人麻木咗，完全唔想有感覺！<br>佢走咗之後……其實唔應該講，但畢竟係事實，我諗唔到佢立份咁遺囑，我唔係贏咗事業上嘅百變梅艷芳，而係一份遺囑裏面，估唔到自己多咗一個小妹妹，自己由細一個人長大，從來冇家庭，估唔到遺囑得到一份關愛，啲人講戲子無義，梅艷芳將呢句說話推翻。<br>梅艷芳係屬於香港，能歌善舞，能夠壓場，舞台女王非佢莫屬，百年才出佢一個巨星，我陪咗佢21年，由佢19歲出道到40歲離開，由佢第一件參加東京音樂節服裝，到最後一件入棺服裝，都係我一手做，當年華星搵我幫手做梅艷芳，我知道佢4、5歲出嚟唱歌，佢嘅經歷我似曾相識，因為我8歲開始獨立生活，我哋為咗生活幾乎冇咗童年，所以我係用心造佢。</p><p>「永遠係小妹妹」</p><p>人同人之間相處真誠好重要，雖然佢有時令我好激氣，佢係極為反叛嘅人，佢喺我面前唯一一次反叛，就係佢食煙仔，因為佢唔知道我反應會點，嗰次有公事上佢屋企傾，佢話心情唔係太好，工作壓力大，感情唔係咁順利，之後佢點煙食，我唔係唔鍾意人食煙，但當時好多謠傳佢吸毒紋身，佢係極度聰明女仔，部署咁多嘢喺我面前食煙，我只能夠當睇唔到。<br>佢喺人哋面前係大家姐，但喺我面前係唔可能嘅事，佢一出道已經知我係有脾氣嘅人，我永遠唔賣帳，佢對我嚟講永遠都係小妹妹，佢所有開心唔開心，我都陪佢經歷，92退休至02年，佢唔係咁開心，冇咗之前開心會飲酒唱K，佢冇晒興趣，因為佢成熟咗，諗嘢多咗，快樂少咗。佢走後所有風風雨雨，我都一力承擔，好多謝生命曾遇到咁出色嘅梅艷芳！<br>口述：劉培基<br>筆錄：余燕儀</p><p>戲裡戲外，話題最強，立即收睇《動戲場》:<br> http://hk.movies.nextmedia.com/extra/list/  </p></body></html>