<html><header><meta charset="utf-8"><title>關錦鵬：阿梅因民運拒返內地</title></header><body><h1>關錦鵬：阿梅因民運拒返內地</h1><p>香港金像導演關錦鵬87年執導電影《胭脂扣》，助梅艷芳首度登上影后寶座，她憑該片先後奪金馬、香港電影金像獎和亞太影展最佳女主角。<br><br>我同梅艷芳淵源係合作《胭脂扣》開始，最初部戲唔係我做導演，係唐基明，後來佢拍唔到，我公司搵咗我拍，同阿梅緣份就係咁嚟。阿梅拍完《胭脂扣》後，冇辦法抽離角色，我作為導演幫助佢、勸佢、開解佢，令我哋關係比拍戲時變得更親密。</p><p>推掉《阮玲玉》</p><p>今年金馬50，我應大會要求寫咗兩封信畀阿梅，第一封想講畀阿梅聽，仲有好多人記得你、唔捨得你；第二封，係講我同阿梅之間嘅事。我生日係10月9日，阿梅係10月10日，每年我都有join阿梅生日party。02年我去阿梅生日party，佢飲到high high哋，同我講好遺憾推咗我執導嘅《阮玲玉》，後來張曼玉做咗呢個角色。89年天安門民運之後引起香港人一啲情緒，阿梅話唔再踏足大陸，但《阮玲玉》要以上海做背景，上海取景，冇辦法，所以阿梅要退出，我亦尊重佢決定，當時就好似一對男女朋友要分手咁。<br>張曼玉憑《阮玲玉》先後攞咗12個獎，當日（指02年）阿梅同我講，佢唔係唔開心，係真係覺得遺憾，佢話希望之後可以合作，可惜𠵱家已經冇呢個機會。聽晚（今晚）我會出席阿梅紀念演唱會，過往幾年大家似乎淡忘咗阿梅，今年多番好多佢身影，大家仍然好掛住佢，同以往一樣。聽晚我會同張曼玉一齊上台，講一段說話懷念梅艷芳，同埋會讀番我寫畀阿梅封信內容。</p><p>睇個唱淚難禁</p><p>阿梅係香港女兒，香港聲音，同香港60年代開始一齊挨窮搏命，一齊成長。大家見到嘅梅艷芳係個好鍾意熱鬧嘅人，但熱鬧中我見到佢其實好寂寞，用幾個字形容，佢係「熱鬧中嘅寂寞」，心事重重，壓力好大，周不時一大班人圍住佢，其實佢好寂寞好孤獨。原因除咗冇伴侶外，佢家庭亦唔係一個避風塘，佢每年幫媽媽搞壽宴，呢啲係表面上嘅嘢，佢經濟上各方面承受好大壓力。阿梅走咗之後頭幾年，我去卡拉OK都唔可以唱同聽阿梅嘅歌，怕自己受唔到，係呢兩年好啲，可以聽吓。<br>到今日，我仍然好掛住阿梅，仍然記得阿梅最後一次演唱會，佢做8場，我睇咗3場，因為唔忍心再睇落去，我睇3場喊足3場，差啲連後台都唔敢去，只係去過一次，我唔忍心睇。當時佢病重，劉培基都有提過阿梅用好多部暖風機吹住，但手仍然好冰冷，頭髮又甩，作為朋友睇到好心痛好難受，所以每一場我都忍唔住不停喊，嗰個場景令我最懷念梅艷芳。<br>口述：關錦鵬<br>筆錄：楊潔雯</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24  </p></body></html>