<html><header><meta charset="utf-8"><title>連炎輝：手術前見近藤</title></header><body><h1>連炎輝：手術前見近藤</h1><p>從事保險業的連炎輝，當年經羅君左（斌仔）介紹跟阿梅傾保險，自此兩人成為無所不談的好友，他暱稱阿梅做「女士」，還介紹阿梅的一生最愛──近藤真彥給她認識。</p><p>當年係斌仔介紹佢同我傾保險，識咗後成班一齊玩，佢好鍾意半夜打電話畀我傾偈，係我介紹佢識近藤真彥，當時華星安排近藤嚟香港做騷，因為演出要買保險，所以我識咗近藤。嗰次我叫女士同哥哥（張國榮）陪我去慶功宴捧場，女士話：「咦！細路仔（近藤），唔去。」結果兩個都有陪我去，之後介紹佢哋識，開始交換電話，嗰晚佢哋有少少觸電，之後佢覺得近藤唔係細路仔，都幾大男人又有風度，有時過日本探佢，有次近藤又嚟香港，大家約去disco飲嘢，佢哋就開始拍拖。</p><p>隱瞞病情</p><p>女士日文同英文都係有限公司，但佢哋電話可以講四個鐘，之後我哋又聽佢講番四個鐘，嗰段日子佢真係好開心，佢仲喺日本買埋樓，有次近藤喺日本做巡迴，我同女士秘密去日本，近藤安排我哋跟住佢巡迴，女士就會將身份降到好低，變普通平民混入工作人員。<br>之後可能佢哋兩地相隔，各有各忙，時間耐咗感情淡咗，但分手唔關中森明菜事，分手後女士都傷心，但佢明白呢段感情唔會開花結果，後來知近藤結婚，有送花祝賀恭喜佢。女士同近藤感情好特別，佢臨做手術前，都專登飛去日本見近藤，之前佢一直唔肯做手術，大家𠱁佢做手術，佢話：「除非你安排我見近藤一次。」7月我陪佢去日本見近藤，咁啱係近藤生日，大家約飲茶食飯，佢見到近藤都好開心，但女士冇同近藤講自己有事，唔想覺得係病人要特別呵護。直至佢走（死）咗，近藤先知道佢有事，晴天霹靂嚇到佢死，問點解當時咁病重都唔講畀佢知？<br>口述：連炎輝<br>筆錄：余燕儀</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>