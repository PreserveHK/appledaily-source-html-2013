<html><header><meta charset="utf-8"><title>中環在線：榮智健新馬閘前失控老友任志剛錯愕兼失望 - 李華華</title></header><body><h1>中環在線：榮智健新馬閘前失控<br>老友任志剛錯愕兼失望 - 李華華</h1><p>中信泰富（267）前主席榮智健似乎黑氣未消。佢當年憑馬王「活力先生」、「奔騰」叱咤馬場，自從公司2008年爆出炒燶外匯accumulator後，佢就幾乎絕迹馬圈。難得噚日新馬「飛影」首度出賽，老友金管局前總裁任志剛專誠捧場，點知隻馬入閘前發癲，起擒後撻落地，跑唔成！<br>榮太子近期活躍番，剛夥拍太古地產（1972）向中信泰富收購港島東大昌行商業中心全幢物業，噚日又有新馬出賽，令佢有機會現身馬場，幾位老友任志剛、終審法院前首席法官李國能、醫學專科學院院長李國棟亦到場打氣。任總、兩位李生與榮智健千金榮明方之前養過隻團體馬叫「飛燕」。<br>開跑前，幾位喺沙圈同會員席談笑風生，對飛影相當有信心，等拉頭馬咁款。無他嘅，飛影之前喺澳洲三戰三勝，來港評89分起步，被譽為本地中短途明日之星。噚日跑第十場，賠率由隔晚熱到臨場，一直企硬四倍左右。</p><p>經獸醫驗證退出賽事</p><p>可惜人算不如天算，在港未跑過嘅飛影入閘前，大發脾氣擰頭擰髻，卒之起擒將騎師安國倫拋下，然後失平衡成隻馬撻落地，雖然冇走甩，但經獸醫驗過，認為不宜出賽，最終退出跑唔成。<br>榮太子喺會員席見到此情此景尚算冷靜，佢三位老友就難掩錯愕兼失望之情！<br>今年10月，羅傑承隻「軍事機密」閘前發老脾又衝閘又拋跌騎師，都要照跑，結果出閘脫腳跑包尾大熱倒灶。軍事機密至今未復出，飛影幾時出賽，讓榮太子再嘗拉頭馬滋味，真係要拭目以待。<br><br>李華華<br>mailto:LiWaWa@AppleDaily.com</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24  </p></body></html>