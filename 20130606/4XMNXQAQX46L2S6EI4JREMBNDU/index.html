<html><header><meta charset="utf-8"><title>中環在線：<br>身體仲好健康<br>四叔：做多5至10年 - 李華華</title></header><body><h1>中環在線：<br>身體仲好健康<br>四叔：做多5至10年 - 李華華</h1><p>銀娛（027）主席呂志和早幾日先至話，佢哋嗰代人好鍾意做嘢，所以冇退休打算，恒基地產（012）主席李兆基肯定都係「嗰代人」，佢噚日喺煤氣（003）股東會後話，家陣身體仲係好健康，最少可以做多5至10年。四叔今年85歲，即係打算起碼做到90歲。</p><p>冇眼矇耳聾　會繼續做</p><p>城中幾位大孖沙，位位年紀有番咁上下，首富李嘉誠、呂志和、四叔皆八十幾歲，加上第二代逐步接棒，近年喺股東會難免被人問到幾時退休。<br>四叔噚日就話，佢老人家雖然已經做咗煤氣主席三十年，但只要唔係眼又矇耳又聾，佢都會繼續做落去，盡力為股東服務，從煤氣股價表現同發展嚟睇，佢亦覺得自己都做得唔錯。<br>話雖如此，股東會上竟然有5.2%小股東反對四叔連任董事，四叔得力助手林高演獲得反對票數更高，有14%，四叔係咪都要諗諗小股東有乜唔滿意呢？<br>除咗講明唔退休，四叔又伺機再叫其他富豪捐錢扶貧。佢希望，其他富豪可以同佢一齊合力捐錢，改善本港貧富懸殊問題，事關得佢一個做，做到嘅嘢好有限。</p><p>着記者傳話　叫華懋捐錢</p><p>講到興起，佢叫記者不如去問吓華懋集團有冇興趣捐錢，因為佢哋錢多又冇地方使喎。<br>四叔最後拋低金句：「賺多咗，又唔帶得走，捐出嚟對人對己都有交待」。<br><br>李華華<br>mailto:LiWaWa@AppleDaily.com</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>