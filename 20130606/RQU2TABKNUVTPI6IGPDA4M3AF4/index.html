<html><header><meta charset="utf-8"><title>金手指：養馬絕不是投資 - 孫柏文</title></header><body><h1>金手指：養馬絕不是投資 - 孫柏文</h1><p>兩日前，孫柏文講過香港賽馬會，1975年前係一班為自己騎、練、跑馬興趣入會嘅會員，因為大局為重，知道犯罪集團嘅外圍馬嚴重影響社會治安，所以就算會令人覺得賽馬運動係賭博，都支持職業化同開場外投注站。<br>有啲人會話：「賽馬唔係賭博？係咩？」或望住大賽例如國際賽或打吡冠軍馬嘅獎金超過100萬美元，就話啲馬主係為賺錢「投資」，所以養馬。<br>講畀大家知，呢個係絕對錯。如果計數，一年嘅基本養馬費（即唔包括病痛睇獸醫等）係大約平均一場普通頭馬嘅獎金。香港現有千幾隻馬，不過每年只跑700幾場，仲要未包括你買馬同來港機票嘅錢，所以你哋自己計。<br>咁冇錢賺又養馬？因為係一種挑戰。對一班喺自己行業已到咗「無敵是最寂寞」嘅人，喺養馬嘅過程中，再尋找嗰種要謙卑嘅感覺。<br>無他，因馬係哺乳類動物中，腦比體積最細，即最唔聰明、唔聽話嘅動物。即每場14（老豆話如包括騎師28）隻唔完全聽話嘅動物。仲要馬唔係法拉利，唔係話入廠整整就得，比細路考試更難準備。</p><p>最心傷又最high</p><p>而養馬最大挑戰，就係面對咁多好似好難控制嘅因素下，都可以喺一場馬開跑前，同鄉親父老話：「今日我隻馬贏！」而之後又真係贏，就證明你人勝天之能力！更唔好話跑打吡呢啲一定要調到嗰日贏，隻馬一生一次機會嘅賽事。<br>馬主係全馬場最啞子吃黃蓮嘅一群，因為好多時，佢哋對隻馬機會因評分都係博博吓。有馬主仲估冇機會時，向好友話唔好買，點知跑贏，就畀啲朋友狂炳，被鬧「都唔係真朋友」。所以賽馬養馬一定唔係投資，而係一項可以最心傷同時又最high嘅運動。要賺錢、投資，沽日圓、買白銀好過。</p><p>孫柏文<br>獨立股評人<br> http://facebook.com/shuen <br>本欄逢周二、四刊出</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>