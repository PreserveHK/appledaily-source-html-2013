<html><header><meta charset="utf-8"><title>報告王：點評融創　花旗勝德銀 - 瑪姬兒</title></header><body><h1>報告王：<br>點評融創　花旗勝德銀 - 瑪姬兒</h1><p>港股噚日大跌，中小型內房股融創（1918）都企得穩，只微跌0.3%收5.92元。大好友花旗由舊年7月份首次叫買融創後，股價的確一度發力。今次花旗再唱好，調升目標價至9.3元，距離現價仲有近六成潛在升幅。</p><p>花旗唱好　德銀挑機</p><p>該行指，單計融創5月份銷售額已達42億人仔，出乎意料強勁。更讚賞融創連番併購對業績有利，現時股價都未反映利好因素，估值又吸引，絕對是行內首選！<br>不過，德銀上個月已經挑機，先後發表完全唔同睇法的報告，仲話融創只值5.25元，即係起碼跌多一成。該行指，融創首五個月銷售僅佔全年目標的34%，低於預期的40%。內地持續收緊調控政策下，隨時唔可以達標。該行仲話，該公司推出更多合資項目，其公佈的銷售數字，可能與實際銷售有出入，將令盈利預測有下調壓力；加上融創2009至2012年毛利率均值，都低過其他內房，利潤率將續受壓，估值又唔吸引，一於沽貨為妙。<br>兩間大行鬥眼光，邊間準啲都未知數。不過睇番走勢圖，近排市況不穩，但係融創都只係適當調整，RSI、STC、MACD三項指標都顯示，融創已逐步走出超賣區，有轉勢迹象。加上融創呢排又同綠城（3900）聯手發展上海杭州項目，合約銷售額又唔錯，睇嚟花旗暫時贏緊一個馬鼻。</p><p>瑪姬兒</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>