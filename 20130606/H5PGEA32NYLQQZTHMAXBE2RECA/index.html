<html><header><meta charset="utf-8"><title>實力取勝：瀋公1.26元配股之謎 - 陳承龍</title></header><body><h1>實力取勝：瀋公1.26元配股之謎 - 陳承龍</h1><p>上周三晚俾小弟見到一份好得意嘅配股通告，睇完先知係好嘢，呢間就係瀋陽公用（747，下稱瀋公）。佢份通告話要配售8,408萬股新H股，集資淨額1.05億元，不過得意嘅係，個配售價唔可以較配股當日收市同埋之前五個交易日平均價有超過20%折讓，但同時又唔可以低過1.26元。照計數，假設佢哋就係以1.26元做配股，即係做配股嗰日同埋之前五日嘅股價，起碼都要1.51元之上。現價先係0.66元，嘩！潛在升幅超過一倍！<br>大家會問，佢現價先得0.66元，但點解配股價要set得咁高？答案好簡單，因佢係H股，而H股嘅面值係每股1元人仔，即1.26港元，但配新H股係唔可以低過面值嘅！雖然今次嘅配售協議有效期係去到今年底，但小弟估佢唔會太遲做，因為新大股東內地大型民企中國金馬控股集團已經做緊嘢，先係宣佈將瀋公改名做「深圳市金馬控股發展」，同時又空降一大批人入公司做董事，擺明已經「坐正」啦！</p><p>民企金馬借殼上市</p><p>中國金馬借瀋公個殼，都已經搞咗一段時間，翻查資料，瀋公近幾年已經歷兩次股權變動，先係2009年9月，有間叫北京明德嘅公司投得佔瀋公58.8%股權嘅內資股份，但由於北京明德唔可以持H股，所以當時就由金勞詹公子詹劍崙有份持股嘅公司，向H股股東提出全購。事隔三年，北京明德又將呢批內資股賣畀深圳金馬資產管理，又同樣搵詹公子以每股0.214元提全購，單收購已喺年初完成，雖然街外有4.18億股H股，但最終詹公子只以阿媽身份持142萬股H股，其他股份去咗邊？即係條街冇晒貨囉，隨時又可以做嘢！<br>至於中國金馬，都來頭唔細，純睇公司簡介，涉及嘅業務範圍好多，有金融、地產、物流、旅遊等，業務遍佈差唔多成個內地，既然金馬將瀋公個名改得做「深圳市金馬」，估計他日注入喺深圳內房同基建項目嘅機會唔細，但注資要錢，所以更加有誘因同必要性做呢次配股，買定等炒上配股嘅值博率好高。</p><p>陳承龍<br>本欄逢周四刊登</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>