<html><header><meta charset="utf-8"><title>利時　兆萬　炒價賣假Air Jordan</title></header><body><h1>利時　兆萬　炒價賣假Air Jordan</h1><p>【本報訊】Nike、New Balance等限量版波鞋備受潮人追捧，專門店被排隊黨搶購一空後，顧客只好轉往市面其他商舖購買，但《爽報》調查後有驚人發現，原來旺角、尖沙咀不少潮物店魚目混珠，公然賣假貨。<br>最離譜的是品牌公司和海關置之不理，縱容黑店賣假貨，任由消費者被劏。<br>《爽報》在尖沙嘴利時商場和旺角兆萬商場分別用高價購得假貨，它們外表和真貨幾乎無異，但「劏開」後赫然發現當中差別很大。<br>本報將一連兩日踢爆假波鞋如何橫行，而品牌商又荒謬地隻眼開隻眼閉！　撰文：蕭瑩盈　攝影：金文、童權</p><p>旺角兆萬中心、瓊華中心、潮流特區、尖沙嘴利時商場向來是潮物店集中地，部份店舖標榜售賣潮款波鞋，索價不菲，由近900元至近3,000元不等，一對女裝Nike「Air Jordan 11代」復刻版就索價1,800元，因為矜貴，一眾潮人反而趨之若鶩，不惜一擲千金買心頭好。<br>但行內人士向《爽報》爆料，指這些以炒價發售的波鞋中，其實充斥大量假貨。<br>記者到利時商場和兆萬商場兩個黑點偵查，其中利時商場一店內，染成一頭慘綠色的女售貨員正在吹噓，各款限量波鞋都呎碼齊全，要幾多有幾多。<br>記者反問既然是限量波鞋，為何要幾多有幾多？她當堂被拋窒，然後支吾以對：「因為之前有訂單，𠵱家只係攞貨。」記者其後以1,800元買下一對Nike 「Air Jordan 11代」女裝波鞋，該店警覺性很高，收據無公司蓋印，擺明日後難以追究。</p><p>收據無公司印難追究</p><p>之後，記者到兆萬商場買波鞋，以899元買了一對New Balance 574女裝波鞋，該店女售貨員更拒絕發收據，「你要單嚟做咩？買咗就唔可以退貨」。其間記者發現，不足100呎的店舖裏，堆了數十箱貼有廣州速遞來港標示的波鞋，未幾一名男職員將波鞋取走，沿途東張西望，最後送到旺角砵蘭街一幢大廈的貨倉存放。<br>一名資深波鞋商人協助本報檢視兩對波鞋後，單憑外表直指它們是冒牌貨，「內地山寨廠製造出幾可亂真嘅仿真貨，如果唔係行內人好難分真假」。他說即使顧客最後發現做了羊牯，上門理論，黑店亦有殺手鐧應付，如聲稱客人沒有單據，或收據上的公司蓋印不對，逍遙法外。<br>不過行內人仍能看出分別，其中品牌商為保持貨品質素穩定，由生產至銷售都有嚴格監控，包裝所用字體都是標準化，不會出現參差情況，「細心觀察呢對574，鞋盒招紙嘅紙質、字體比較粗糙，好似普通打印機出品，鞋墊亦都冇弧位。另一對Nike鞋盒、鞋紙板上面都冇印QC Code，明顯老翻冇經過品質監管，自然冇QC Code」。</p><p>劏開假貨騎呢位現形</p><p>車工方面，假貨的商標刺繡造得不夠立體，顏色不同，而且鞋底圖案和正貨相反，「冇美感事小，氣墊波鞋裏面嘅氮氣磅數，係根據用家嘅呎碼而定，假嘅只係隨便放塊膠入去，承托力唔夠，做運動嘅時候可能會受傷」。他說，如鋸開波鞋，便會看到更明顯分別。<br>其後本報也委託工程人員分別劏開一對真、假11代波鞋做對比，首先工人輕鬆地鋸開假波鞋，到鋸真波鞋時則感覺質料不同，大叫吃力。鋸開後肉眼所見，假波鞋的鞋墊底部顯得發黃且殘舊，相反真波鞋不單止乾淨，也沒有膠水痕迹。此外，真波鞋的氣墊位有四個氣孔，而假波鞋則有五個。同時，真波鞋的腳跟墊位所用材料既薄且堅韌，假波鞋則發脹散開。而最大破綻是，真波鞋鞋墊底部清楚印有出廠資料，假的則沒有。<br>不少潮人卻無此心思細分，抱着「貴價就係堅」、「越罕有越要買」的心態，結果慘成羊牯。</p><p>Nike海關懶理　苦主求助無門</p><p>【本報訊】阿炳向本報投訴，他在潮流特區一間舖以1,400元買了一對「日本特別版的Nike波鞋」，他是Nike擁躉，回家後赫然發現波鞋呎吋有別，而且手工較差，鞋舌上的字體模糊。記者陪他上門理論，負責人辯稱該款波鞋是日本iD款，絕非賣冒牌貨，可退回全款，並指：「退款千幾蚊濕濕碎，我唔介意報警，只係想同客人保持良好關係」。記者再拿該款鞋相片到本港唯一的Nike iD專門店求證，售貨員解釋，顧客確可在指定的物料和顏色中選心頭好訂造，「香港同日本款式差唔多，但香港冇提供呢款物料同顏色，氣墊上嘅logo亦唔同，你最好向寫字樓求證」。再查看日本Nike iD網頁，也無該款波鞋。<br>記者就冒牌波鞋的問題，多番要求Nike香港公司回應，並且以顧客身份親身上辦公室要求辨認真偽，但對方叫記者自行找黑店對質，而海關也明言無計可施。本報北上內地直擊假波鞋批發基地，詳情刊明天《爽報》。<br><br>你想爆?幫你爆!<br>熱線電話：2990 7225<br>mailto:Bom@sharpdaily.com.hk<br>WhatsApp：9131 4511</p><p>Hit一o下，動全新<br>即刻去Google Play Store,下載【蘋果動新聞】新版Android App:<br> http://bit.ly/appledailyupdate <br><br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br><br>iPhone新版App，將於7月登陸</p></body></html>