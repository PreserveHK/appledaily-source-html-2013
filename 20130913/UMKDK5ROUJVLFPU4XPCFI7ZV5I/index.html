<html><header><meta charset="utf-8"><title>求驗客手記：馬仔老舒賀夏柏狂人搞寸party</title></header><body><h1>求驗客手記：馬仔老舒賀夏柏<br>狂人搞寸party</h1><p>球壇成日都有好多紀念賽或者告別賽，向球會陣中嘅老隊員或名宿致敬，通常呢啲場合都係掌聲雷動，一片歌舞昇平。不過，紐卡素周三幫前後備門將夏柏搞咗場紀念賽，全場噓聲四起，因為佢哋無厘頭搵咗宿敵新特蘭嘅領隊迪肯尼奧嚟踢；最後迪肯尼奧仲射入12碼，幫AC米蘭明星隊擊敗紐卡素明星隊，搞寸夏柏個party！<br>夏柏喺紐卡素效力20年，幾乎咁耐都做後備門將，真係無名功臣。38歲嘅夏柏今夏轉去侯城，紐卡素為咗紀念佢嘅功績，幫佢搞番場紀念賽，而且一呼百應，舒利亞、費迪南、高爾同真路拿等紐記名宿都有出席，最巴閉嘅係請到AC米蘭明星隊做對手，入面有「馬仔」馬甸尼同巴里斯，真係星光熠熠耀夏柏！不過，喺AC明星隊入面竟然有「黑貓」主帥迪肯尼奧！<br></p><p>噓聲中射贏12碼</p><p>話晒呢場係紐卡素同夏柏嘅party，但無啦啦請宿敵嘅領隊嚟，我求大俠都覺得有啲唔妥。現場5萬名紐記fans更加用行動表達不滿，當賽會宣佈迪肯尼奧出場，全場狂噓；但迪肯尼奧一於少理，仲得意洋洋咁行出嚟，向紐記球迷飛吻，擺明挑機啫！場波法定時間互交白卷，要互射12碼分勝負，AC嗰邊火上加油，竟搵迪肯尼奧出嚟射。喺全場噓爆下，迪肯尼奧射破夏柏十指關，最終幫AC贏2:1。以波論波，迪肯尼奧係呢場焦點，盤扭射波好有水準；佢仲會玩嘢，搶走球證卡頓保張紅牌嚟玩。<br>雖然紀念賽輸波，又噓聲四起，但夏柏都高興，佢話：「能夠令眾多球壇名宿聚首一堂，我覺得這是一份光榮。」踢完紀念賽，佢返番去侯城，繼續專心做佢嘅後備門將。</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 </p></body></html>