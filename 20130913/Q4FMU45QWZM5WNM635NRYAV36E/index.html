<html><header><meta charset="utf-8"><title>24個處女 - 陳也</title></header><body><h1>24個處女 - 陳也</h1><p>入侵郊野公園的「思想癌細胞」既然已經確診為惡性，市民只能聽天由命，阿Ｑ式自我安慰，郊野公園起樓，機遇不少：<br>一，東京申奧要賺六千億才夠皮。梁營無本生利，淨賣郊野公園地，已經賺凸，政府想窮都難，689想唔連任更難。<br>二，長遠而言，將政府核心轉移去郊野公園，反政府示威難過打野戰，佔中？隨便啦。出聲？收聲啦。市區頓時安寧，住劏房都心曠神怡。<br>三，郊野公園靠近鄉紳勢力，689和政府總部全部搬去公園區，日日微服出巡，唔使出市區做騷累街坊。<br>四，郊野公園屬於野豬，發展郊野，狼、野豬跟鵝，從來冇偈傾，不存在利益輸送。<br>五，郊野公園起樓抑或起堆填區，市民會咁笨揀後者？<br>六，全港24個郊野公園，地產商吼實幾個，政府順水推舟當嫁女，禮金開大口，要對方貼埋黃金大床才肯上轎。坐擁24片郊野公園重地，就是24個處女在手，689懶理思想生癌，專心部署他的聖戰。</p></body></html>