<html><header><meta charset="utf-8"><title>嘉湖連環低價甩貨兩房僅賣238萬　三房戶平一成</title></header><body><h1>嘉湖連環低價甩貨<br>兩房僅賣238萬　三房戶平一成</h1><p>【本報訊】新盤戰剛開鑼，二手盤捱打，急於走貨的業主尤如熱窩上螞蟻。上車盤天水圍嘉湖山莊一個極低層兩房單位的業主驚死唔夠新盤鬥，以238萬元甩手，低市價7%，價格回歸去年底。同一屋苑下，三房單位亦唔會好過，該屋苑翠湖居3座低層B室，實用面積633方呎，成交價335萬元，低市價一成。然而，新盤狂吸上車客，二手上車盤低處未算低。<br>記者：陳家雄</p><p>中原副區域營業經理黃海表示，天水圍嘉湖山莊翠湖居5座低層F室，實用面積449方呎，由於位處極低層，原本叫價已略低市價，叫價245萬元，後來業主見到兩個新盤都以貼市價推出市場，於是再減多7萬元，終以238萬元成交，實呎5,301元，低市價約7%。原業主於2010年11月以152.8萬元買入，仍賺85.2萬元。他補充：「低過呢口價，已經要追返2012年年底」，當時成交價約236萬元。<br>該屋苑三房單位亦跌得好甘，中原分行經理謝明亮表示，嘉湖山莊翠湖居3座低層B室，實用633方呎，屬罕有放盤，3月叫價380萬元，後來市況轉差，陸續調低叫價，累減45萬元，最終以335萬元易手，造價較同類單位低約10%，實呎5,292元。原業主94年3月以153.7萬元買入，賺181.3萬元。<br>祥益地產蕭嘉偉表示，有兩組上車客的目標是以350萬至360萬元買入嘉湖山莊三房單位，最後轉軚租樓，分別為美湖居2座高層C室，實用544方呎，月租9,300元，實用呎租17元；以及美湖居1座高層G室，實用544方呎，月租9,000元，實用呎租16.5元。</p><p>瓏門租金較入伙時跌10%</p><p>新盤租金高位回落，市場消息指，屯門瓏門5座中層E室，實用473方呎，屬兩房間隔，以1.3萬元租出，實用呎租27.5元，較入伙時同類型單位租金跌10%。另外，三房戶錄低價租賃，為5座中層J室，實用643方呎，月租1.65萬元租出，實用呎租25.7元，較新近同面積單位低25%，主要由於單位向西。本月瓏門暫錄約13宗租務，平均實用呎租約28元。<br>美聯物業首席分析師劉嘉輝表示，目前樓市下跌的機會大過升，因為政府辣招，而且利好樓市的兩個主因包括供應少和息口低，目前已開始轉變，「供應嚟緊，過去兩年嘅賣地（量），動工快咗，新盤推售加快……息口喺出年加定後年加，講唔定，但方向是向上。」<br>他預期，未來三年樓價下跌三成，「跌三成係點樣走嚟，因為樓價跌一兩成，政府未必收辣招。如果跌三成，樓價就返去2010年10月嘅水平，比97年大概低兩成。負擔比率由目前45%下降至30%，是市民可以負擔嘅水平。」</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 </p></body></html>