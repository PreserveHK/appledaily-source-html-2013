<html><header><meta charset="utf-8"><title>中環在線：開張吉日　猛人出動　七哥、郭少明分頭開舖　鬥熱鬧 - 李華華</title></header><body><h1>中環在線：開張吉日　猛人出動　<br>七哥、郭少明分頭開舖　鬥熱鬧 - 李華華</h1><p>噚日肯定係吉日，「富豪飯堂」福臨門第二代「七哥」徐維均自立門戶開設嘅「家全七福」，同埋莎莎（178）位於銅鑼灣嘅概念店同日正式開張，不過就唔係擇埋同一個時辰。唔少政商界名人同隱影富豪畀面撐七哥，個別謙稱唔係經常幫襯，甚至係有人請客先到，真係信不信由你。<br>身兼港大校委會主席嘅梁智鴻醫生有份剪綵，佢話自己食嘢好簡單，多數有人請客，先去福臨門、家全七福。股壇名嘴陳永陸仲爆出一句「邊度有資格食」㖭呀。<br>投資咗幾百萬做家全七福股東嘅莫慶雄醫生，就比較坦白，話去親福臨門必食鮑魚。佢爸爸係人稱「股聖」、已故前香港證券交易所主席莫應基。莫醫生同七哥好老友，不時一齊投資物業、食肆，七哥開檔當然預佢一份。<br>福臨門另一熟客糖王郭鶴年冇到，但就有旗下嘉里建設（683）主席黃小抗做代表。為回饋社會，七哥亦借此機會分別向中大同港大捐贈100萬元，港大副校長周肇平、中大校長沈祖堯現身接收支票兼剪綵。問到沈祖堯係咪熟客，佢即刻話「食得好平」。</p><p>吳克儉現身唔答問題</p><p>去到開幕禮尾聲，兩位校長都走晒，教育局局長吳克儉竟然現身，但以私人活動為由，唔接受訪問，佢只同現場嘉賓傾偈，仲好欣賞七哥新店嘅菜色㖭！</p><p>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>