<html><header><meta charset="utf-8"><title>中環在線：<br>想上ifc頂樓　搵攞命陳快啲 - 李華華</title></header><body><h1>中環在線：<br>想上ifc頂樓　搵攞命陳快啲 - 李華華</h1><p>Dream Bear大爆CY黑幕，搞到話要由國金二期頂樓跳樓，直情好似玩show hand晒冷咁。之不過，國金二期係恒地（012）同金管局總部，守衞森嚴，普通人莫講話上頂樓，就連行去𨋢口都唔可以自出自入，金管局總裁陳德霖坐喺88樓頂層，夢熊如果真係想上去，或者可以搵佢幫手，佢有名你叫做攞命陳。</p><p>守衞森嚴　好難四圍走</p><p>夢熊一話要跳國金二期，中環人即刻起哄，討論佢有冇機會上到頂層？上到去又有冇辦法打爆玻璃窗呢？又或者好似蝙蝠俠拍戲咁，咪上到去頂樓天台囉，有人又提議佢租用抹窗用嘅吊船，可能仲方便啲。<br>查實國金二期寫字樓守衞森嚴，按層數分好多組𨋢，租戶只可以入閘同坐𨋢去租用嘅樓層，即使係業主恒地，佢哋嘅員工只能喺72至76樓自由走動，要去其他樓層都要喺大堂登記先得。</p><p>夢熊主場　其實在皇九</p><p>就算夢熊喺國金二期租咗個寫字樓，佢都唔輕易上到頂樓，而根據佢份聲明，佢寫字樓喺皇后大道中九號。夢熊當然可以跑樓梯跑上頂樓，不過就會觸動到大廈保安警鐘，佢好快會俾保安截住問乜事囉。<br>普通市民要上國金二期寫字樓，一定要先登記，基本上仲要確認有預約先放行，以免白撞，家陣夢熊咁高調話要跳國金，斷估國金大堂reception班靚女一定會打醒十二分精神，見到夢熊一定問清楚佢搵邊位先，最頂77至88樓仲係金管局總部，你估咁易上到去咩？<br><br>李華華<br>mailto:LiWaWa@AppleDaily.com</p><p>新game出爐 ～ 快啲試下自己有無辦法上車啦！<br>【「樓」年運程小測試】<br> http://www.tomonews.net/game/hkhousingpolicy/ <br></p></body></html>