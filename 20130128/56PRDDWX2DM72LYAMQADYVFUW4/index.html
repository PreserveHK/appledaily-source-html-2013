<html><header><meta charset="utf-8"><title>擴建維艱 - 左丁山</title></header><body><h1>擴建維艱 - 左丁山</h1><p>中貿林看了一月二十三日本欄講金發局空議論，來電取笑左丁山simple and naive，佢指出金發局成立之議，最初來自中資金融機構要員，那會係成班精英坐埋一齊討論國際學校是否有足夠學位咁簡單。現在金發局成立，畀你班「梳化評論員」罵得要死，只好暫時退卻，將來必有宏大圖謀，三年後方見真章。<br>中貿林走遍中國二十九省市，對國情之了解，多過「中環鄉下仔」左丁山二十九倍，故此對金發局之宏大前景，唔敢同佢拗，不過可以話俾佢聽，中環只是一條小鄉村，高層精英互相認識，唔信就入去香港會食午餐，見識下午飯時間佢地是否起身握手五、六、七次與朋友或同行打招呼，因是之故，交換意見唔駛正式坐埋開會。左丁山暫時得到嘅消息就係金發局因名不正，言不順，搞到精明如查太都搞錯咗一兩日先至出來認錯，你話查太俾人搞到暈晒吖，還是故事情節改得太快，令查太追不上劇情發展？現在金發局正在招攬金融界資深人物入局做小組委員，一啲有頭面嘅人物就係怕咗將來唔知搞邊科，一於按兵不動，唔肯應承住。<br>金融業除咗人才之外，硬件資源並無多大作用，今天的人才是世界流動的，大趨勢係從冇生意地方流去有生意地方，從高稅率地方流往低稅率地方，從空氣污染、教育不佳地方流往空氣好、優勢學校學位充足嘅地方。按牌面應該係歐美流來香港，偏偏香港空氣差、學位不足，於是新加坡在後面猛咁執雞，掩住嘴笑，對此問題，左丁山講完又講，總係人微言輕，難有作用。<br>香港人鍾意送子女入國際學校，與外國人家長爭奪學位，國際學校想辦法應付新增需求，自然要擴充擴大，但淺水灣國際學校（美式）在淺水灣覓地擴校，被居民反對（因影響景觀），到柴灣搵地建新校園，就到家長反對（因柴灣交通不便、空氣污染、聲音嘈吵），於是呢間HKIS擱置擴建計劃，令輪候入學者好無奈。英基學校話要在鰂魚涌山上興建校舍，遭環保團體與附近居民反對，認為破壞郊野生態，有人話香港有大把地喎，講古咩，有地不能用，即係缺地啫。</p></body></html>