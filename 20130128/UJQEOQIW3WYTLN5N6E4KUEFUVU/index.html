<html><header><meta charset="utf-8"><title>中門大開：天下大亂 - 添馬男</title></header><body><h1>中門大開：天下大亂 - 添馬男</h1><p>自梁振英發表史上最低民意支持的「搵丁行騙」施政報告後，成個政府管治進入混亂狀態，首先被官場戲稱為blonde council嘅金發局，一登場真係變咗dumb blonde，連係男係女，定不男不女都未搞清就出街。查史美倫、李律仁一班梁粉搞咗半年，一路想擺脫官僚掣肘，有獨立地位及行政系統，咁樣班紅色大肥貓做委員先有面子，但班人同振英水平相近，志大才疏，冇同班官僚傾妥先，結果俾傳媒質疑其非官方地位，不受監察。</p><p>官僚見群情洶湧，立即做嘢，先將金發局downgrade為諮詢組織，仲要喺財經事務局下邊，當初以為係超級獨立金融政策局而加入嘅紅色肥貓，上錯了舢舨賊船，相信好快會淡出，唔會花時間陪CY癲。<br>半年下來已證明梁粉係一班冇操作能力嘅烏合之眾，中策組閉門幫振英搞首份施政報告，左度右度，一發出去畀政務司及常秘comment，立即大反彈，將梁粉們嘔心瀝血大作大段大段刪改，再由政務司統籌改寫，結果變成一份毫無性格、誰也不討好嘅報告。<br>報告出台後，外邊明眼人睇通晒政府五年內對土地供應束手無策，地產股即上，業主反價封盤，巿民恐慌搶樓。梁粉們左度右度，竟然冇經大腦，將早已打沉行唔通之空置稅，輪流由茂波、張良及CY吹出去，結果一出又俾傳媒嘲笑白癡，因囤積空置根本難界定，反而財政司鬍鬚曾一直唔出聲，任由班友出醜，政治智慧比林鄭高幾皮。<br></p><p>狼英政策恐走向極端</p><p>特區施政在一班業餘政客亂舞下，敗象畢呈，最慘係出事非關泛民或傳媒搗亂，而屬內部問題，包括處事不周，思路混亂，梁粉小圈子自我孤立，敵視政務官系統。在施政報告四處起火之際，dream bear充當哈馬斯人肉炸彈，引爆選舉內幕醜聞，想同CY攬住死，整個特區政局亂上加亂。<br>在此情況下，CY為保命，正常人會走回中間路線，拉住中產及民主派，但梁營乃一班有被害情意結嘅非主流政客，政策只有更進一步走向極端，包括23條立法、樓市對策，將亂局變得更亂，大家今年要小心。<br><br>添馬男</p></body></html>