<html><header><meta charset="utf-8"><title>隔牆有耳：<br>蔡伯勵女兒批算：狼英大運已過 - 李八方</title></header><body><h1>隔牆有耳：<br>蔡伯勵女兒批算：狼英大運已過 - 李八方</h1><p>中國人最棹忌係腳頭唔好。去年7.1狼振英上場後，政治爭拗不斷，民生又冇改善，最近仲要俾Dream bear踢爆僭建又講大話。有份編纂通勝嘅廣東真步堂第四代傳人蔡興華爆料話，CY十年大運早已行完，𠵱家呢10年只係名大於利，仲有排辛苦，「辛苦在於人哋唔支持你」。</p><p>與父唱反調
</p><p>廣東真步堂有120年歷史，蔡興華師承父親蔡伯勵，噚日佢喺香港文化博物館講解通勝，吸引近400名市民捧場。雖然蔡伯勵早前指，屬馬嘅CY蛇年有吉星「太陽正照，晦氣全消」，但蔡興華同八方講，狼英10年大運已過，即使上任特首都唔係好得人支持，「支持你嘅時候又唔得力，冇乜人再得力支持到你，即搵唔到最好拍檔」。<br>蔡興華話蛇年香港運程開始好轉，但只係轉捩點，馬年先會明顯復蘇。佢又話，蛇年立冬後一個月係「歲破月」（相沖月），即西曆11月7日到12月7日，呢段期間內有損耗，外有波動，投資不宜太進取。<br>蔡興華解釋，立冬日適逢癸巳年、癸亥月、丁丑日、丁未時，「巳」和「亥」相沖，「假定『年』係最高領導人，年同月沖，即佢下面近身同自己都唔咬弦」。「丑」和「未」又相沖，即上下不和，好比市民同政府，「即係我哋有理想，遊行去表達訊息，但另一度又唔附和你，即係有斷折，上下間唔得一致」。<br>八方好記得，鄉議局主席劉皇發喺龍年年初二到車公廟求得一支中籤，首兩句為「何為邪鬼何為神 神鬼如何兩不分」；斷曰「忠奸不分 顛善倒惡 愛出風頭 非改不可」。<br>𠵱家到年尾回顧睇番都幾靈，邊個係神邊個係鬼，到𠵱家香港人都搞唔清。一句到尾，小圈子選舉，搞到香港烏煙瘴氣。<br><br>mailto:pf_lee@appledaily.com<br><br>歲破月（相沖月）<br>日期：2013年11月7日（立冬）至12月7日<br>解讀：立冬之時辰適逢是癸巳年、癸亥月、丁丑日、丁未時；巳與亥和丑與未均相沖，即有損耗<br>注意事項：容易有爭拗、衝突和意氣之爭，運程較反覆<br>投資方面有大波幅，不宜太進取<br>忌：大事勿用，如結婚、公司開幕、動土建築<br>宜：宜靜不宜動<br>資料來源：蔡興華</p></body></html>