<html><header><meta charset="utf-8"><title>周家蔚今日生<br>天明剪綵</title></header><body><h1>周家蔚今日生<br>天明剪綵</h1><p>郭富城與洪金寶的愛駒昨日參加沙田賽馬，城城的「愛的呼喚」跑第三贏獎金，洪金寶有兒子天明及今日開刀分娩的巨肚新抱周家蔚撐場，但愛駒最終落敗盃賽。鬼馬的天明笑言老婆分娩時會全程拍片剪綵（臍帶），他更為BB改了三個中文名洪天天、洪天今及洪硬作選擇，笑言入娛樂圈必紅硬。</p><p>郭富城昨日以服裝代言人身份，到沙田馬場出席Kent &amp; Curwen百周年紀念短途盃活動，洪金寶的「崇山寶」有份參加，其子天明與今天入院開刀分娩的媳婦周家蔚去到撐場，可惜「崇山寶」三甲不入，不過準爺爺洪金寶依然心情勁靚。城城的愛駒「愛的呼喚」則參加其他賽事，最終跑第三。<br></p><p>有接生狗仔經驗</p><p>周家蔚透露今天入院生B仔，在旁的天明表示有咳嗽所以戴上口罩，周家蔚說：「因為天明要返內地拍嘢，所以都想早啲出世，等佢至少陪到BB一個禮拜。」天明透露會為B仔拍片：「會拍全程，同剪綵（臍帶）。」家蔚即補充：「佢唔驚，自己屋企狗仔都係佢接生。」<br>之前洪金寶表示會為孫仔改名做大仁或大爺，天明說：「太過玩嘢，兩個都要諗吓，我就諗咗三個，叫洪天天、洪天今同洪硬，如果入呢行就紅硬。」其後問準爺爺洪金寶送甚麼禮物給孫仔，洪金寶說：「好開心，冇禮物，送個心畀佢。」<br></p><p>同場的城城透露與張智霖及兩名友人合資的新馬改名「愛河」，問城城會否再買馬並改名為「愛林」，他說：「兩隻好夠，應該唔會再揀，呢件事唔會發生。」他透露農曆新年會在港度過，之後忙於綵排演唱會，問到女友熊黛林戴孝，他即不欲多談，農曆新年與情人節日子相近，怎樣慶祝，他說：「我日日都食飯，自己冇乜情唔情人節，得工作節同勞動節。」而其舊愛Amanda S.單拖出席活動，未知二人在場內有否聚首。<br></p><p>潘楚穎男友亮相
</p><p>此外，昨日有不少社交名人入場，包括潘楚穎及外籍男友、東亞二少李民斌夫婦、彤叔孫兒鄭志剛和霍啟山等，楊愛謹則鬼祟地與男友郭永淳前後腳入場。<br>採訪：盧妹  <br>攝影：陳順禎</p></body></html>