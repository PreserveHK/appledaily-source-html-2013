<html><header><meta charset="utf-8"><title>陳浩民難得返港　急撲奶粉</title></header><body><h1>陳浩民難得返港　急撲奶粉</h1><p>【銅鑼灣】近年喺內地拍劇賺人仔嘅陳浩民，最近返咗香港陪老婆蔣麗莎同囡囡。大前晚7點幾，佢哋一家三口約咗麥長青（麥包）同幾個朋友喺銅鑼灣農圃食飯，食食吓陳浩民一個人行去SOGO方向，原來佢約咗個阿嬸攞幾罐美國雅培奶粉。</p><p>與妻女留港過年</p><p>呢個阿嬸打扮有啲似水貨客，由於強國人嚟香港搶購奶粉，搞到出現奶粉荒，唔知陳浩民使唔使幫襯水貨客先撲到奶粉呢？之後佢返上食肆開餐，親手餵囡囡食嘢，離去時又自己推BB車，成個廿四孝老竇咁款。問係咪香港好難買到奶粉？陳浩民話：「我都唔知呀，喺診所做檢查漏低咗，所以攞番啫。」陳浩民話會留喺香港過年，佢照顧完老婆囡囡上車，就搬BB車上車尾，又幫老婆攞埋粉紅色Chanel手袋，表現得好體貼。麥包同其他朋友就留到11點先走，佢話只係普通食飯。<br>採訪、攝影：陳辰、彭琮然、徐錦池</p></body></html>