<html><header><meta charset="utf-8"><title>智取大市：東江環保食正污染概念 - 晉佳</title></header><body><h1>智取大市：東江環保食正污染概念 - 晉佳</h1><p>上星期五恒指跌少少，二三線股就顯著調整，敏華（1999）、舜宇光學（2382）有大行唱好而爆上，其餘股價衰多過好；之前急升嘅奶粉股雅士利（1230）同合生元（1112），分別跌12.6%同4.3%，大升完就大跌，都幾凶險。升跌股份1比4，好友形勢太弱，晉佳暫時棄權唔玩，一係等恐慌性買入，一係等個股凶險市況過咗，先再諗加注。<br>長線嘅話都係等低撈，備忘股當中，可以睇睇做實事嘅環保股。內地74個重點城市今年開始公佈空氣污染指標PM2.5（懸浮粒子直徑小或等於2.5微米）數值，北京1月10日就公佈達到六級嚴重污染水平，雖然係人都知內地空氣質素麻麻，但聽到一樣譁然，即時搶購口罩同空氣淨化器。高官都咪話唔驚，實行加大力度搞環保。<br>國家環保部部長周生賢上周話，將出台多項措施重點治理PM2.5，確保2015年重點區域PM2.5年均濃度下降5%，京津冀、珠三角、長三角年均濃度下降6%。</p><p>中線目標45元</p><p>東江環保（895）主要從事工業廢物處理、加工，其中含鋼廢物經處理可變成貴金屬，處理含銅廢物還可生產硫酸銅、硫酸鎳、氧化銅等。如果將工業廢物當普通垃圾處理，會對空氣、土壤同水構成嚴重污染，所以東江環保業務對於改善空氣質素都有間接幫助，值得鼓勵。<br>事實上，東江環保過去幾年業績都好見得人，之前公司發過盈喜，預料舊年全年淨利潤增長30%至45%，介乎2.64億至2.94億元人民幣。以舊年最低嘅盈利預測推算，全年每股盈利就有2.36港元，市盈率只係15.8倍。<br>以一隻正常市況之下，盈利有本事年升三成，又有國策扶助嘅股份，歷史市盈率15.8倍實在唔係貴，呢個估值仲要係用盈利預測下限計算，屬於超級保守。有估值支持，睇嚟股價易升難跌，可以分段逢低吸納，以19倍市盈率定價，中線睇45元。如果股價冇大跌，不妨keep住半年。<br><br>晉佳<br>本欄逢周一、三及五刊出</p></body></html>