<html><header><meta charset="utf-8"><title>郭鋒：香港變秦始皇時代</title></header><body><h1>郭鋒：香港變秦始皇時代</h1><p>七十年代已效力無綫的「綠葉王」郭鋒，三度離開娘家闖天下，無論在哪個電視台工作，都只想向觀眾提供優質免費娛樂，無奈政府拒發牌給港視，打沉有誠意的電視台，郭鋒認為政府黑箱作業兼不停打壓，感覺猶如進入秦始皇時代。</p><p>希望得到真相</p><p>「我哋𠵱家等司法覆核結果，政府唔發牌呢件事，引伸出一個社會問題，政府每日都搬出政策嚟解畫，一籮籮咁搬出嚟，變咗越遮越黑，佢得一個蓋，但整咗咁多桶，點冚呢？我哋最大訴求係希望得到真相，無論為自己、為大眾都好，只求尋找出真理。政府呢次唔單止打沉受害嘅公司，仲打沉全香港真係想有好生活嘅巿民，仲會有連鎖反應，一路落去民生都會有問題，再咁落去香港會變咗秦始皇時代，特首就係秦始皇，香港變得好封建，大家有讀過歷史都知封建嘅苦況，點解會有革命，為咗我哋同下一代嘅將來，我哋要爭取。好多窮苦基層大眾，佢哋冇錢最大娛樂就係睇免費電視，點解呢樣嘢都扼殺佢哋？<br>我試過三度離開無綫，每次離開都有唔同原因，我覺得無綫十幾年前都有創意，但近年佢哋開始不求變，好公式化，相反我過到嚟港視，覺得台前幕後好積極，工作氣氛好好，大家好認真。王生（王維基）搞得公司好團結，佢有一份凝聚力，有領導人嘅方向。」</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>