<html><header><meta charset="utf-8"><title>港版半澤大控訴</title></header><body><h1>港版半澤大控訴</h1><p>【電視大戰之以牙還牙】日劇《半澤直樹》在香港掀起熱潮，男主角半澤直樹力抗銀行霸權，半澤金句「以牙還牙，加倍奉還」正是受屈打工仔心聲！不謀而合，香港的電視霸權正上映中，日前張松枝、郭鋒、陸駿光和高俊文在政總演出港版《半澤直樹》，諷刺政府黑箱作業，大快人心，劇終後全場站立拍掌。本報昨訪問四位港版《半澤》演員，各自道出一闋哀歌，同時對電視霸權作出大控訴！<br><br>採訪：黃曉妍、卓寶花、比華利</p><p>陸駿光：下一代冇出路</p><p>一場港版《半澤直樹》短劇，令在劇中飾演半澤的綠葉演員陸駿光一鳴驚人。演藝學院出身的他，入讀無綫第十八期藝員訓練班，36歲的陸駿光早已學好做演員的上中下路功夫，滿以為入行後有用武之地，可惜在無綫9年來未遇好時機，高層不屑一顧，他毅然過檔港視，竟獲老闆親自鼓勵，奈何公司未獲發牌，本計劃明年結婚的陸駿光惟有將婚期押後，考定健身教練牌，無奈謀定後路，昨日他便向本報記者訴說苦況。</p><p>冇錢去飲扮返工</p><p>「喺無綫做咗9年，每個月只得7,000蚊人工，雖然夠兩餐，但冇乜娛樂，平時只可以約吓中學同學打籃球、睇戲，飲酒都唔敢去酒吧，最慘收到請帖，𠵱家公價人情要800，試過一個月收兩張，惟有扮返工唔去，我冇能力食嗰餐飯，連買衫都少，着嚟着去嗰幾件，最慚愧係同屋企人食飯，新年飯千幾二千真係畀唔起，十次有十次都係阿哥畀錢，個心好唔舒服，好在阿媽、兩個阿哥同家姐都支持我。<br>喺無綫做同樣係演員，但公司較高嘅高層焦點只會喺一、二線或力捧嘅藝員身上，對我哋呢班唔會留意，連傾偈都冇，總之好少理唔係經理人合約藝人，我哋對公司都冇歸屬感，但去到港視唔同，有次慶功宴上，大家都好自由，冇編位，鍾意坐邊就邊，王生（王維基）坐我隔籬，成晚傾偈，好友善，畀好多鼓勵，感覺似中學老師，同成班人打成一片。</p><p>我之前向女友求婚成功，婚期原本計劃下年10月，但婚後要置家，又燈油火蠟要食飯，有得做就話同老婆一人一份，𠵱家要擱置，未婚妻好好，佢同我共患難，對於女友我好慚愧，有次去南丫島，買咗條140蚊嘅鏈畀佢，佢話好開心收到我第一份禮物。</p><p>擬考健身教練牌</p><p>喺港視工作，好似電影《少林足球》咁，我成日做運動保持最佳狀態工作，點知政府唔發牌，真係好可惜，我會為公義，要爭取，我合約2015年4月約滿港視，仲未諗後路，睇王生點，如佢轉型我全力支持，但如果差唔多約滿佢都未有任何計劃，會考慮轉型，呢年半時間我準備考健身教練牌，或再讀演藝學院戲劇碩士課程，讀書可以教書，不過，教下一代對戲劇有興趣又點吖，都冇出路，叫唔叫佢哋奮鬥好？港視咁努力都唔發牌！所以我希望發牌畀我哋，等演藝工作者有個希望。」</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>