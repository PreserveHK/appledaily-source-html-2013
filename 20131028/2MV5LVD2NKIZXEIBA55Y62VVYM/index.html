<html><header><meta charset="utf-8"><title>高俊文：政府打爛我飯碗</title></header><body><h1>高俊文：政府打爛我飯碗</h1><p>無綫前藝員高俊文自稱當年與汪明荃拍無綫劇集《我的野蠻奶奶》，飾演皇帝的他首日開工便因NG被阿姐罵，最終更失去該角色。現為港視藝員的高俊文昨受訪時，坦言未放棄發牌希望，對政府的處理手法更是無名火起，並已有心理準備申領綜援。</p><p>創業最終係打壓？</p><p>「同港視仲有十個月約，我個年紀出面好難請，冇辦法下惟有加入綜援大軍，我都唔想，好肉酸，唔通你叫我去洗碗咩？我都要生活，一家三口，仲有40年捱。我對政府非常失望，唔明運作係點，批兩個牌畀奇妙同now，大家都知有收費電視背景，我哋冇，但未有牌已做好110%準備，一個儍佬大無畏投資大量人力物力金錢，得出咁樣結果，你話畀我聽香港係一個乜嘢社會！失望係對政府。<br>好多謝公司畀機會我哋做個舞台劇（港版《半澤直樹》），亦多謝政府畀咗呢個機會我哋上台，反映政府所謂要員係點樣，唔好喺鏡頭前先做嘢，你做番你應該做嘅嘢就得！官字兩把口，你同佢講乜都多餘，點解叫我哋創業最終係打壓？理據何在？上法庭講即係做咗擋箭牌，所謂一籃子，我做呢個劇時知道乜嘢意思，係不論有理、無理、不理都好，掉晒落個籃度！未睇就判死刑，冇得上訴，亞視仲話考慮司法覆核，真係離晒大譜。唔好當我儍，我係一個演員，從來唔會拒接通告，𠵱家佢打爛我飯碗！我哋要keep住團火，唔可以熄，只要公司唔放棄我，我同王生、同事一齊前進，我哋唔會放棄！」</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>