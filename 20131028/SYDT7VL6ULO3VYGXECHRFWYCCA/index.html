<html><header><meta charset="utf-8"><title>求驗客手記：反勝歸功調動好莫耶斯囂番次</title></header><body><h1>求驗客手記：<br>反勝歸功調動好<br>莫耶斯囂番次</h1><p>莫耶斯一時唔偷雞就做保長！曼聯前晚喺英超戲劇性地反勝史篤城3:2，唔使連續第3場喺奧脫福失分，賽後佢哋領隊莫耶斯即刻認屎認屁，全靠自己調動得宜，夠膽喺最後廿幾分鐘打3前鋒。<br>曼聯季初喺英超表現差，新帥莫耶斯責無旁貸，佢嘅排陣同埋調動，成日被笑係「小學雞」，但前晚就俾佢叻番次。紅魔主場對住史篤城，踢到77分鐘仲係落後1:2，不過之後喺3分鐘內憑朗尼及「小豆」查維亞靴南迪斯連入兩球，最終反勝3:2，佢哋嘅第3個入波，3個後備球員贊奴沙、路爾斯華倫西亞同埋「小豆」都有份參與個攻勢，所以莫耶斯賽後亦邀晒功，話自己臨場調動得好，球隊先至贏到波。</p><p>小豆逃過領紅變功臣</p><p>莫耶斯話：「場波好精采，我真係好享受呢場波。我哋半場落後，於是我同班球員講，我哋嘅任務係贏波，而且有能力做到。到最後，我哋用晒3個後備，結果由佢哋改寫戰局。我知道要喺下半場搶攻同搵機會入波，之後我哋踢3前鋒，而且全部都有波入（尹佩斯、朗尼同小豆），我真係好高興。」曼聯贏波莫耶斯就牙斬斬，講真，後備落場唔夠1分鐘就踢到對手後衞賀夫瞓低嘅「小豆」，如果唔係球證手鬆冇俾紅牌佢，曼聯邊可能反敗為勝呀！</p><p>紅魔「納粹」標誌捱轟</p><p>曼聯雖然贏波，但賽前因自己出錯而要道歉；話說佢哋send咗一篇名為「曼聯新秩序」嘅會訊畀粉絲（我求大俠都收到）。然而，由於佢哋將MUFC嗰4個英文字斜擺，望落去十足十納粹黨嘅標誌，加埋新秩序呢個主題，即時令人聯想起希特拉所謂嘅歐洲新秩序。於是紅魔亦嗱嗱臨道歉，事件就告一段落，但就搞到佢哋好鬼尷尬。<br>另外，本身為拳擊發燒友嘅朗尼，終於俾佢恨到，日前如願以拳手造型為Samsung手機拍攝廣告；但佢遲遲未得到曼聯續約，係因為曼聯嫌佢人工太貴，計過簽5年嘅話要成7,000萬鎊。</p><p>鄭中基@谷德昭搞笑孖寶再發功,笑彈繼續嚟！<br>周一至周五《亂噏24》約定你： http://bit.ly/appletalk24 </p></body></html>