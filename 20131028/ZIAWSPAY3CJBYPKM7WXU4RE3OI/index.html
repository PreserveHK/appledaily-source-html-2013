<html><header><meta charset="utf-8"><title>魚樂無窮：慧聰網周身刀潛力大 - 唐牛</title></header><body><h1>魚樂無窮：慧聰網周身刀潛力大<br> - 唐牛</h1><p>今年科網股長升長有，其實創業板亦不乏高質素科網股，好似慧聰網（8292）咁，累積升幅近兩倍，喺盈利強勁、轉板憧憬及新增業務帶動三大憧憬下，升勢絕對有餘未盡。<br>慧聰網主打B2B業務，為企業客戶提供平台，喺網上經營業務及結識業務夥伴，經過廿年發展，喺內地業務規模僅次於阿里巴巴，絕對不可小覷。<br>慧聰網2010年全年僅賺693.5萬銀，短短兩年，盈利激增近9倍至6,672.4萬銀，認真誇張。截至今年6月底止，慧聰網半年賺5,231.4萬銀，按年勁增1.5倍，相當於去年全年嘅八成，全年盈喜可謂無懸念。集團8月曾撤回轉主板建議，理由係未能滿足擁有權及控制權維不變規定，其後即出現一連串股權變動，包括神州數碼（861）增持股份至兩成樓上，9月底又配售7,200萬股，佔擴大後股本11%，似為調整股權結構做準備，升呢轉板指日可待，屆時可享更高估值。<br>集團上周五發通告，表示正研究發展互聯網金融業務，慧聰網手頭有兩億cash，經營業務現金流半年勁升兩倍，絕對有條件搞微型貸款或網上銀行，如果做到阿里巴巴餘額寶規模嘅一成，都已經不得了。現時市值唔夠60億銀，中線炒上100億銀絕不過份，潛在升幅逾六成。</p><p>唐牛</p><p>鄭中基＠谷德昭搞笑孖寶再發功，笑彈繼續嚟！<br>周一至周五《亂噏24》約定你： http://bit.ly/appletalk24  </p></body></html>