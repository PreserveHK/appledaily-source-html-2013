<html><header><meta charset="utf-8"><title>奧巴馬梁振英 - 左丁山</title></header><body><h1>奧巴馬梁振英 - 左丁山</h1><p>紐約時報一位女專欄作家Maureen Dowd以文筆辛辣著名，平時批評共和黨不遺餘力，係一位標準美國東岸自由派，自不然應該係奧巴馬擁躉，不過近年佢對奧巴馬不滿之情，溢於言表，經常不客氣咁指奧巴馬太過珍惜羽毛，講就天下無敵，要做，就推晒在民主黨人身上，譬如最近嘅國債上限之戰，預算案之戰，奧巴馬身為總統，行為似是座上客，一早聲言絕不與共和黨妥協，絕不談判，實際上苦了民主黨參眾兩院領袖列特與佩萊茜，兩人統率民主黨議員，與共和黨日傾夜傾，最後在死線前達成協議，兩會通過，奧巴馬第一時間簽署，召開記者會，發表談話，榮耀盡歸於他。<br>Dowd引述不同克林頓時期之民主黨及共和黨要人嘅意見，歸納起嚟就係，華盛頓係一個講求妥協嘅政治城市，奧巴馬高高在上，唔捲起衫袖，親與反對派議員商討談判，實質上係避責任。Dowd指奧巴馬出外「落區」，專往「藍區」（擁護民主黨州份），避開紅區（共和黨州份），初到白宮時，見到白宮私人戲院有咁多座位，表示驚訝，認為有十個八個「足夠俾總統一家人」坐就夠，但克林頓總統以前可能想為戲院增加廂座，將座位拍賣籌款㖭。點解呀？當然係克林頓擅於做公關，請人到白宮睇戲，係上佳公關手法，只嫌座位唔夠箒，那會嫌多。奧巴馬就唔肯做，唔願做，唔想與「政治敵人」見面握手，佢位私人好友、白宮要人Valerie Jarrett講過：“He's been bored to death his whole life. He's just too talented to do what ordinary people do.”嘩，咁講法，奧巴馬原來係大天才，不屑做普通凡人做嘅事情。<br>一位老友睇完Dowd嘅專欄（十月二十一日），來電分享：「喂，我地特首係唔係奧巴馬呀？梁先生又係不肯與政敵握手談判，落區就由盟友民建聯安排，唔通佢又係too talented，坐在禮賓府內，日日嫌悶，要搵一啲刺激，例如單挑王維基？」左丁山聽咗不禁大笑，笑完又擔心，梁先生似乎真係得個講字箒噃，要做事就推晒俾林鄭，林鄭孭政改諮詢方案，實在太沉重，難道梁特首又是「絕不妥協，絕不談判」？諗吓都驚，天才與白癡，你癡定我癡，在梁特首眼中，我地市民都係凡夫俗子，那有資格與他談判。</p></body></html>