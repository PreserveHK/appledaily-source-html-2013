<html><header><meta charset="utf-8"><title>學校請服務員 - 左丁山</title></header><body><h1>學校請服務員 - 左丁山</h1><p>因博士L吃午飯時，請埋佢兩位朋友尖子P與補習天王L，於是大家談話內容不離讀書、補習、教育。補習本是考試制度之衍生產品，冇咁多考試，就唔會有咁多補習，（大前天（星期四）嘅報紙都有報導講一位英國女教師替富家子補習，日進萬金啦。）在東亞地區補習更特別盛行，日本中學生為咗考入東京大學、早稻田、慶應、京都四大名校，簡直補習到面無人色，南韓考大學入學試之日，股市要延遲一個鐘頭開市，交通有特別安排，皆是為了學生能夠準時到達考場；台灣嘅補習天書與補習社成行成市，與日韓台三地相比，香港學生補習已經冇咁嚴重，內地學生為咗高考，你估又無補習咩，不過最近有大改革，將來高考唔駛考英文，內地英文補習專家預料損失慘重，唯有加緊為TOEFL補習班搶學生。<br>尖子P與補習天王話本港名校學生多數家境不錯，補習往往不惜腰間錢，父母好捨得出錢，唔補習嘅學生反而令名校老師覺得係「異類」。補習費貴還是教科書書價貴呀？答案簡單不過，左丁山成日唔明白點解有啲甚麼家長會、家長代表，以至消委會等毫無常識，指責教科書係家長好重負擔，其實與補習費相比，買教科書一年三千零蚊，貴在甚麼地方？有需要嘅學童，自會得到政府之書簿津貼，沒有負擔問題。<br>補習天王認為學生資質好，讀書勤力，補習可發揮最大作用；但資質較差，讀書又懶散嘅學生，補習只有填補平時缺失之用，並無大功效，呢方面家長須在家裏督促配合。尖子P笑云今天名校學生條件太好，自小有菲傭送上學，接放學代孭書包，容易變成大頭蝦，讀書往往亦養成倚賴習慣，掛一漏萬，確有補習需要。佢話九龍塘有一間著名小學，請咗一位菲律賓籍男士為「家長服務員」，專門負責聽菲傭打嚟嘅求助電話，就係少爺仔漏咗本書喺學校，少爺仔漏咗條體育褲在課室諸餘此類。點解要請菲籍男士，因為老師認為聽呢啲電話唔係佢地嘅職責，校工聽唔掂菲式英語，最好就係由菲男對菲傭講「大家樂」。學生一個不能少㗎，少人報名容乜易會殺校，名校有錢，雖不怕殺校，但怕家長投訴，咪請多一個「顧客服務員」囉。</p></body></html>