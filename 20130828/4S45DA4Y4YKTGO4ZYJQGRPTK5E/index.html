<html><header><meta charset="utf-8"><title>兼職國家 - 左丁山</title></header><body><h1>兼職國家 - 左丁山</h1><p>美國可能係全世界最多律師嘅一個國家，所以打官司比例特別高，乜嘢事都可以告一餐，博得到大公司賠償就發達。美國文科、社會科學院畢業生，好多時都攻讀法律學位（按：美國本科課程無法律系，法律學位屬研究院課程，學生必須已擁有學士學位），肥仔Ｋ在大學主修政治，一入學，系輔導主任已教佢如何選讀一啲他日有利於報考法學院嘅科目，讀政治其實係為將來讀法律，做律師準備。<br>讀法學院需時三年，學費又貴，孭到一身債，全靠畢業後搵到高薪厚職嚟還債，例如一間美國律師行（K&amp;L Gates，即蓋茨父親之律師行），有一位南亞裔律師Navin Kumar Aggarwal，47歲，最近被控為償還賭債，偷盜客戶5.7億元，被判囚12年，呢位律師曾經試過年薪超過一百萬美元㗎。可惜呢，現在美國經濟不景，大企業唔願請人，新律師就冇啖好食。霍士電視台訪問咗未夠三十歲嘅一批MBA、律師，佢地話搵工艱難，年青男律師話佢已算有運，在紐約大律師樓搵到一份工，但唔可以簽長約，只算係長散工，除薪水外，全無公司福利（包括醫療保險），但佢所做嘅工作，與舊人律師完全一樣，但律師樓就是不願意聘請佢為正式員工。<br>為何如此，睇上星期「經濟學人」一篇報導就有答案。呢篇文章講奧巴馬總統視ObamaCare（奧巴馬保健法案）為名留青史之作，全力推行，內有一條規定，美國所有企業，如有50名或以上嘅全職員工（full time employees），一定要為員工購買可負擔的醫療保險，否則罰款，每一名員工計，罰款二千至三千美元。既有如此規則，幾乎所有中小企立即大規模裁減全職員工至四十九人或以下，其他員工全部係兼職。唔怪得現在美國每次宣佈就業數據時，失業率雖有下降跡象，但part-time工人數字不斷增加，此亦解釋得到點解我地解讀美國零售數據時，汽車及家居用品銷量上升，但沃爾瑪、Target、 Macy's呢啲零售店就停滯不前，兼職人士有工做，需要換車為屋企裝修吓，但買衫買鞋，出外飲食就盡量節儉咯。ObamaCare令美國成為一個兼職國家，基層工人無財政安全感，焉敢盡情消費，故此美國經濟復甦，每每行前一步就退後半步。</p></body></html>