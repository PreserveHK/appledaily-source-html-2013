<html><header><meta charset="utf-8"><title>智取大市：對手落難　海螺最開心</title></header><body><h1>智取大市：對手落難　海螺最開心<br></h1><p>當建行（939）年度化市盈率（PE）變得5倍唔夠，神華（1088）又得8倍，晉佳都不禁問自己，H股指數仲有幾多空間可以去跌？<br>呢個時候，再睇吓隻中建材（3323）盤數，嘩！淨資產負債比率成5倍，拎住1蚊資本就孭住5蚊債，債主收數時，都唔知找得邊條數。<br>最大問題係，背後似乎有勢力焗住內銀繼續科水畀佢，負債比率先至可以去到5倍，唔止血就遲早由得佢膨脹到7倍，到時收唔到數嗰批債主，咪又係大家以為好平嗰批內銀股。中建材問題睇嚟會持續到現金流完全唔夠畀息為止，相信都唔使好耐。</p><p>市佔率長遠或大升</p><p>事實上，你想喺外國搵間上市公司盤數同中建材差唔多都幾難，原因係外國上市公司淨資產負債比率去到2倍，相信已經冇乜人肯借錢畀你。點解喺中國又得？呢啲咪係國情囉。國情呢兩字真係無敵，就如你用5倍PE去量度隻建行，都嫌貴一樣，呢啲情況根本不能用正常估值方法去判斷。<br>如果中國容許多十間八間中建材存在，未來中國至少又多成萬億人民幣債務有機會撇賬，實際上，成個中國至少有十間八間呢啲企業又真係唔奇喎。<br>由於資不抵債嘅企業甚至地方政府喺內地真係周圍都係，內銀股幾時先去認認真真計數，真係得個估字，市賬率1.24倍嘅建行，牌面平就夠平，但喺中央同內銀有決心清除潛在爛賬之前，長線盈利可測性仍然相當低，註定繼續要做價值陷阱。<br>中建材負債重到不得了，如果仲繼續擴充業務，都肯定係玩火。如果預期中建材遲早爆煲，或者要阿爺開一個機構去接管佢同佢阿媽，未來睇嚟冇乜藉口可以去擴充業務，估計佢最大競爭對手安徽海螺（914）最着數，到時連對手都fight低，海螺市佔率長遠有機會大幅提升。<br>事實上，海螺亦係水泥業行家聽到個名都腳震嘅公司，原因係佢殺落邊區開廠，競爭對手一定冇運行。有危就有機呢句說話真係冇錯，長線買入海螺嘅機會，睇嚟會係中建材落難嘅時候，𠵱家可以再等等。<br>另外一個選擇，可能係同時買海螺、沽中建材，當中都唔係冇風險，如果中國經濟失驚無神回復高增長，中建材經營及財務槓桿比海螺大，盈利反彈自然更快，股價反彈動力亦較強。<br>講開中國經濟回春嗰件事，甚麼匯豐PMI好勁，點知內地A股連續兩日偏弱，睇嚟市場暫時都睇死內地經濟唔得，再加上中石油（857）出一單咁甘嘅嘢，連續四個高層被調查，聽聞呢單嘢係清算周永康系人馬有關，如果係，分分鐘拖累埋其他石油股，事關石油股普遍有唔少周永康系插旗，屋漏兼逢連夜雨，睇嚟中港股中短線都要捱打。</p><p>晉佳<br>本欄逢周三刊登</p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24 </p></body></html>