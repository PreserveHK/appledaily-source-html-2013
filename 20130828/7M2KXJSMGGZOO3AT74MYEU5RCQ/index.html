<html><header><meta charset="utf-8"><title>中門大開：越撐越墮落 - 添馬男</title></header><body><h1>中門大開：越撐越墮落<br> - 添馬男</h1><p>香港政局正陷入亂局，梁振英因素當然重要，一個當選執政只有一年的特首，民望只有四成左右，等如落任前跛腳鴨水平，試問點會唔亂呢？一個高民望的特首，先有足夠政治能量去填補制度上缺陷，動員足夠政治力量去完成施政，呢個係管治香港的基本事實。而弱勢特首則會令特區政治體制缺陷更進一步暴露，進入惡性循環，低處未算低，呈螺旋形下滑。</p><p>冇官僚支持　寸步難行</p><p>根本病毒在於回歸前，承襲自殖民地嘅行政主導體制，係唔可能自動波轉型嵌入一國兩制之中，而北京對整個體制轉型欠缺通盤考慮，斷錯症、用錯藥，越搞就越大劑，終於釀成大病。<br>行政主導體制最重要係權威，英治時代總督有絕對權力不受挑戰，因此可以掌握獎賞，建立真正有執行力嘅建制派。而政務官係施政核心，做決策之後由建制派去推銷。回歸初期董建華獲中央信任，大權在握。問題係佢認為自己要闖一番大事業，業餘政客大頭症發作，加上一班親中幕僚如梁振英推波助瀾，認為以陳方安生為首之政務官系統阻礙特首施政，內部矛盾爆發。<br>特首政綱冇官僚系統認同支持，現實上寸步難行，但董說服中央另建問責班子，推動政策，結果變成結構性矛盾，業餘政客與職業官僚存在緊張關係。追源朔始，乃特首執政綱領欠缺授權，冇民意基礎，冇政黨支持。英治時代政府採取漸進主義，唔會大頭症發作，因為總督唔需要理會本地民意，加上小政府，其實冇乜作為，勉強去搞，多會出事，例如肥彭搞老人金，一樣無疾而終。<br>上要取悅北京老細，下要取悅市民、議會，又欠民意授權，夾在中間的處境比港督更難有作為。可惜中央及特區政府都唔肯承認面臨弱勢，越要提振民望，就越令特首陷入困局。坦白講，強如奧巴馬，任內都可能只會完成一件醫療改革，點會好似香港業餘政客咁，讓特首推出一大堆改革藍圖，結果亂出招就露出更多政治破綻，被政敵有機可乘。<br>中央在港建制要支持特區政府，不斷擴大版圖，不斷介入選舉，培育建制人馬，但最搞笑係客觀政治效果進一步削弱特首權力地位，一個特首要中聯辦或其他幕後勢力高調撐場，幕後動員支持者，最終只會變成矮仔特首。<br>如果搞到好似天水圍落區咁騎呢，就由鬧劇變成恐怖片。 <br><br>添馬男</p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24 </p></body></html>