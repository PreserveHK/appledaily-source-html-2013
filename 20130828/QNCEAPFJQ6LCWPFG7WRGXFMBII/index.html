<html><header><meta charset="utf-8"><title>馮仁昭四圍超：紅姑撐祖賢靚女夏蕙姨：我都想似佢 - 馮仁昭</title></header><body><h1>馮仁昭四圍超：紅姑撐祖賢靚女<br>夏蕙姨：我都想似佢 - 馮仁昭</h1><p>日前秘密返港嘅王祖賢個樣又腫又膠，噚日夏蕙姨同𡃁模羅彩玲（Vivian）以校服look喺理工大學拍有線節目，問覺唔覺祖賢個樣有變？夏蕙姨話：「冇乜特別，女人有時唔化妝會覺得憔悴，佢都好靚呀。」祖賢個樣膠膠哋？佢話：「冇認真睇過，睇相睇唔到。」有網民話祖賢個膠樣激似夏蕙姨？佢笑話：「我都想似佢咁靚，我老，80歲喇，我唔係後生女，我係阿婆，如果我似佢咪好囉，我開心。」佢又話想同祖賢合作。<br>當年同樣係男士女神嘅鍾楚紅，噚日喺尖沙嘴出席手錶活動，受到無綫劇《衝上雲霄II》嘅效應影響，大會搵埋馬國明、吳卓羲同何君誠着住機師衫行騷。<br></p><p>依然美艷嘅紅姑講到祖賢走樣兼膠面，佢話：「會唔會影相角度？或者俾你哋嚇親？有時突然間跳出嚟影相，好多影到怪樣，佢係靚女！」戥王祖賢慘？佢話：「我都成日俾人批評，最好唔好理人，否則好辛苦。」<br>另噚日有周刊話祖賢返嚟係應丁子高邀請出席活動，點知貨不對辦退貨，又話丁子高係經老婆楊千嬅識祖賢，噚日千嬅話：「我都唔識祖賢點介紹？」而丁子高亦發聲明指根本冇咁嘅事，至於有傳張玉珊想斟祖賢做代言，佢噚日話：「係，但搵唔到佢！」<br>撰文：馮仁昭 </p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>