<html><header><meta charset="utf-8"><title>中環在線：伊坎大反擊　叫債王捐身家 - 李華華</title></header><body><h1>中環在線：<br>伊坎大反擊　叫債王捐身家 - 李華華</h1><p>債王格羅斯同維權投資者伊坎嘅Twitter口水戰升溫！伊坎一直對蘋果公司嘅政策多多意見，前幾日格羅斯就喺Twitter叫佢咪再搞住蘋果，得閒不如學吓微軟創辦人蓋茨咁做善事。伊坎睇到當然反擊，叫格羅斯學佢同埋蓋茨咁捐身家。<br>伊坎近期成日用Twitter發表意見，之前就透過Twitter披露自己持有大量蘋果股份，令蘋果市值一夜升120億美金；之後又好幾次話自己同蘋果行政總裁庫克會面。前幾日伊坎喺Twitter透露會向庫克發公開信，原來又係逼蘋果推出1,500億美金嘅股份回購計劃。<br>債王路見不平，叫伊坎咪搞住蘋果，有時間做吓善事。伊坎反問格羅斯點解唔加入Giving Pledge？呢個組織由蓋茨同股神畢菲特成立，旨在鼓勵各地富豪捐出大部份身家作慈善用途，伊坎本身亦已經加入。<br>論身家，伊坎喺彭博富豪榜上排名第34，身家212億美金；格羅斯身家大概得20億美金，其實差好遠。</p><p>鄭中基@谷德昭搞笑孖寶再發功,笑彈繼續嚟！<br>周一至周五《亂噏24》約定你： http://bit.ly/appletalk24 </p></body></html>