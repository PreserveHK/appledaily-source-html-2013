<html><header><meta charset="utf-8"><title>隔牆有耳：想踢走狼英？曾鈺成：我愛Plan B！ - 李八方</title></header><body><h1>隔牆有耳：想踢走狼英？<br>曾鈺成：我愛Plan B！ - 李八方</h1><p>狼振英自今年4月起，喺港大民調冇一次及格，仲創出歷史新低，呢位「肥佬特首」嚟緊仲要搞政改諮詢，仲有冇政治能量搞都成問題啦！雖然中央會唔會啟動Plan B換人，冇人會知，但一直係Plan B黑馬嘅曾鈺成噚日有意無意，借題發揮，話向來好鍾意Plan B。咁又難怪黨友質疑佢變咗民主派喎，原來佢同唔少港人一樣想踢走狼英好耐。</p><p>同夏佳理一唱一和</p><p>一攞咪就唔停得口嘅曾鈺成，噚日出席《南華早報》一個以普選為題嘅論壇，西報主場，英文差啲都上唔到台。主持人係夏佳理，講者有曾鈺成同前政務司司長陳方安生，以及同英國皇室政界關係密切嘅上海灘創辦人鄧永鏘。<br>夏佳理一開始就問：嚟緊政改點樣向前走？仲即時拋咗個波畀曾鈺成。曾鈺成講咗唔夠幾句，身上個無線咪「窒窒吓」突然失靈。酒店員工醒水，即刻應變向曾鈺成遞上無線咪「補飛」，收音即時冇問題，份屬唐營嘅夏佳理即時好開心高呼：「Plan B！」如果呢句「Plan B」係習近平講出嚟，夏佳理可能仲開心。<br>點知曾鈺成一聽到「Plan B」，風騷笑到四萬咁口，意有所指話：「I always like Plan B」（我向來鍾意Plan B），全場觀眾當堂笑聲爆發，何止會心微笑咁簡單？可惜論壇之後嘅記者會，有人問到狼英點搞政改、中央使唔使出動Plan B時，曾鈺成卻收口，唔敢公然叫CY get out。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>