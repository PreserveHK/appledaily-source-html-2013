<html><header><meta charset="utf-8"><title>智取大市：建滔強勢　後市有救 - 晉佳</title></header><body><h1>智取大市：建滔強勢　後市有救 - 晉佳</h1><p>如果單純睇科網股，投資者應該睇住兩樣嘢，第一，係facebook個股價，第二，係A股表現。通常道指升、facebook跌，之後嗰日騰訊（700）、金山軟件（3888）實冇運行，如果再加埋A股跌，咁就實行插到甩褲，呢兩日正正就係呢個情況。<br>所以要見到facebook同A股都企得穩，科網股先至捱得過呢一劫。<br>如果facebook得，金山一定得，晉佳倒不如直接睇facebook個股價就算。facebook 7月下旬到𠵱家嘅升浪，高位足足升咗一倍，其間股價一直守住30日線；至於14日RSI，已經出現四頂背馳，見頂危機好高，短線跌勢更可能只係一個開始。<br>所以勸喻大家唔好衝入去撈金山住，等facebook跌深啲先再算，惟有期望RSI頂背馳後，調整一陣然後股價重拾升軌，做多個頂背馳先玩完。</p><p>科網濠賭仍未瘋狂</p><p>facebook咁大隻股，都可以股價幾個月升一倍，的確幾有牛三的感覺，究竟呢個牛三完結未，定係戲肉仲未開始？𠵱家去估戲肉會唔會出現，就幾乎冇分析可言，純靠直覺同經驗。<br>晉佳嘅經驗係，𠵱家仲係太少人買濠賭、科網股，未去到唔買就俾人笑嘅階段；加上濠賭、科網股𠵱家仲勉強可以計到數計到估值，真正嘅瘋狂，應該係要貴到連數都計唔到先得。所以晉佳衷心希望，里程仲未完結，但係都係得「希望」兩個字。<br>正當迷惘嘅時候，晉佳再望番自己的好兄弟──建滔化工（148），就有番少少方向。點解叫佢好兄弟？原因佢係測市的極佳指標。晉佳不厭其煩再講多次，建滔向來係最先反映經濟狀況嘅股份，佢主要做覆銅面版、化工業務，好多行業都會用到。<br>換言之，睇到佢個股價長線有見底迹象嘅話，經濟以至後市或許有運行，個市可能仲未死得。</p><p>預示內地經濟轉好</p><p>以圖論勢，建滔9月尾開始終止升勢，但只係橫行整固，近兩日股價回升，成交亦略為增加，有破旗迹象，如果睇圖直頭覺得可以買入。講到呢度，有兩個implication，第一，建滔又有機會早着先鞭，做首批強勢股；第二，後市應該仲有運行。<br>睇番盤數，建滔化工今年上半年純利升3%，營業額同樣升3%，不過，睇番毛利率其實由嚿年同期15.1%，下跌到14.15%，稅前盈利其實跌6.8%，只不過，少數股東權益大幅減少，先令純利上升，認真吊詭。每股盈利91仙，年度化市盈率11.1倍，估值亦唔算平。股價跌市仍然保持硬淨，似乎反映投資者預期未來業務會改善，作為經濟陰晴計，即係顯示未來內地經濟可能比𠵱家更好，後市應該唔使太悲觀了。</p><p>晉佳<br>本欄逢周三刊登</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>