<html><header><meta charset="utf-8"><title>五年勁升34%　平均使費30萬70%準新人為結婚開支嗌交</title></header><body><h1>五年勁升34%　平均使費30萬<br>70%準新人為結婚開支嗌交</h1><p>【本報訊】婚姻不是結束愛情長跑，而是與荷包的一場血戰。網站調查再次證實殘酷現實，5年前「只需」22萬埋單的婚禮，今時今日盛惠30萬；酒席開支繼續成為新人腹前大刀，一割「唔見」15萬，六成半新人因婚前「荷包癌」而壓力大增，部份人甚至萌生逃婚念頭。在人情回本成絕唱的世代，高級酒樓人情金額連續三年上升，可能是對新人而言唯一的好消息。<br>記者：張嘉雯<br>《生活易》網站早前訪問了2,000多名準備於2013至2015年結婚的新人，發現每對新人平均花費逾30萬元（見表），較去年增加百分之七；若比較2009年平均消費逾22萬元，升幅更達百分之三十四。在籌備婚禮的開支中，最高消費的項目依次為婚宴酒席、戒指及首飾、蜜月旅行以及婚紗攝影，四大開支合共佔新人消費近九成。<br>調查又發現，高級酒店、一般酒店及一般酒樓的人情中位數維持不變，分別為1,000元、800元及500元，惟高級酒樓的人情中位數每年均錄得升幅，由2011年600元增至2013年800元，追上一般酒店。</p><p>四成新人「唔想結婚」</p><p>有六成半新人因結婚「大出血」感壓力大增，與伴侶出現不同程度的問題，超過七成與伴侶爭吵，近四成新人「唔想結婚」，近兩成人更曾推遲婚期。<br>將於明年2月與女友「拉埋天窗」的夏先生，與女友相戀11年，感情穩定，拍拖第五年已有結婚念頭，但礙於舊職薪酬太低，一直未能如願，「望一望工作環境同戶口，可以畀到第一筆錢，但多啲就未必handle到，咁不如儲大啲嚿錢，穩陣啲先結。」<br>他又指，酒席花費「15萬走唔甩」，用去了三分之二預算，「結婚相、化妝嗰啲仲有得慳，擺酒冇得慳，我哋2012年底去訂2014年頭酒席，唔係要爭咩吉日，係因為早啲book有優惠」。<br>夏先生形容儲錢結婚猶如儲錢付首期，永遠追不上升幅，「一路儲，儲到有錢畀首期，明年個價又已經超出預算，擺酒都係，你係咁追𠵱家個價，只係冇買樓（升幅）咁犀利」。</p><p>鄭中基@谷德昭搞笑孖寶再發功,笑彈繼續嚟！<br>周一至周五《亂噏24》約定你： http://bit.ly/appletalk24 </p></body></html>