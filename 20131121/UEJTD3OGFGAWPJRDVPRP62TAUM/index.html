<html><header><meta charset="utf-8"><title>呂中豪傑︰反C朗球迷變節記</title></header><body><h1>呂中豪傑︰反C朗球迷變節記</h1><p>利申：從來都非基斯坦奴朗拿度（C朗、圖）粉絲。<br>冇得解，C朗就係特別令人（我）討厭，就算呢位葡萄牙球星擁有一排引以為傲嘅激凸「朱古力」，而且入球數字驚人，相信仍有一大堆球迷未被打動。作為現今球壇其中一位天之驕子，C朗後宮佳麗何止三千，但鹹魚青菜各有人愛，同樣有球迷力數佢獨食、進攻終結者、自大、自戀兼扮型。可恨一向係「反C」派嘅本人，今次都俾呢位場外打扮似足「土豪」嘅葡萄牙隊長打動。<br>葡萄牙前晚大戰瑞典，喺附加賽爭奪巴西世盃決賽周入場券，呢一仗亦可能係「有今生冇來世」嘅C朗、伊巴大激鬥。結果大戰亦冇令球迷失望，兩位隊長包辦晒球隊嘅入波，各不相讓，最終C朗以總比數4:2帶領葡軍殺入世盃。原來自己一直有眼不識泰山，不得不承認C朗真係幾正，客觀而言，高富帥之外，仲靠得住！雖然主帥話葡萄牙唔係C朗嘅一人球隊，但事實證明C朗真係憑一己之力送自己同球隊去巴西！<br>手下敗將伊巴賽後唔服輸，話世界盃冇佢冇亮點，但對眾多女球迷嚟講「大鼻子」比賽真係可以熄機，相信大家寧願揀「國民英雄」C朗，至少變節嘅我係。<br><br>文：呂晨<br>以女性角度看球星新聞，唔用眉筆用原子筆寫低球壇百態！</p><p><br>足本收睇《亂噏24》x楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>