<html><header><meta charset="utf-8"><title>網事力場：林子祥升呢做公公</title></header><body><h1>網事力場：林子祥升呢做公公</h1><p>噚日多位藝人喺網上大晒親子樂，充滿溫情，原來66歲嘅林子祥做咗公公，佢細女林德怡（April）喺上周五生咗囡囡，April喺網上分享喜悅，好友紛紛留言恭喜。<br>另人妻袁彩雲嫁咗畀加拿大籍飲食才俊江銘峰，今年8月仲升呢做埋人母，囡囡Alycia就快滿百日，以為彩雲做咗幸福少奶奶，點知幸福嘅背後存在暗湧，最近有傳佢老公同胞弟喺溫哥華夾份開嘅兩間食肆，欠咗9個月共570萬港元租金，不過袁彩雲就冇理老公欠債傳聞，繼續沉醉喺自製幸福國度裏面，噚日佢喺微博擺咗一家三口合照，留言：「時間過得很快，就嚟到我小寶寶的百日宴。」</p><p>陳小春就上載老婆應采兒抱B相，素顏嘅應采兒一副慈母樣；陳浩民嘅乖仔Cyrus頭髮豎起，笑到眼仔得番一條線，難怪陳浩民老婆Lisa留言：「此刻心都融化了」；而細So嘅囝囝Jack肥嘟嘟好可愛，細So嫂Wing上載染髮相畀網友問餵人奶可以染髮咩？佢就引述台灣哺乳協會回覆：「母奶媽媽也可以有染髮嘅權利呀！」</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>