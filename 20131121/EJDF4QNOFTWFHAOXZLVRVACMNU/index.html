<html><header><meta charset="utf-8"><title>阿叻前晚風騷　昨早即改口</title></header><body><h1>阿叻前晚風騷　昨早即改口</h1><p>【本報訊】藝員陳百祥（阿叻）一句「得2、3點收視我就跪返屋企」，惹起網民怒火。阿叻前晚在台慶後揚言收視會高過40點，但昨早接受商台訪問時，就改口指會超過30點；至昨午無綫公佈平均收視為29點後，聲稱「我一生冇輸過」的他隨即死撐，「我一早話咗29開始，30掂一掂，然後31落番嚟，連呢啲都估到好冇癮」。<br>阿叻曾承諾如無綫台慶收視跌至2、3點會跪回家、逾30點無綫會捐出300萬元。他前晚做完無綫台慶後，相約曾志偉、譚詠麟等到佐敦食消夜，凌晨12時許和黃杏秀離去，他風騷地舉起三隻手指，記者問他是否估收視30點，他說：「我梗係估40多啲，估30點咁冇面，最好兩、三點我唔使做。」但阿叻昨早接受商台《在晴朗的一天出發》訪問時，轉口風指收視一定過30點。</p><p>自稱不介意做下靶</p><p>至昨午無綫公佈收視只有29點後，正與黃杏秀到中環嘆茶的阿叻，摸着心口笑說「對我嚟講件事完咗，平常心」，對於收視未達標，他竟死撐，「我一早話咗29開始，30掂一掂，然後31落番嚟，連呢啲都估到好冇癮」，但亦多謝無綫照捐310萬。<br>《晴朗》主持陳志雲昨爆料指，無綫高層對阿叻近日的言論有微言，更指前晚有200人圍無綫是拜他所賜。阿叻辯稱惹火言論是用言語效果，運用他所認識的「負面傳媒」作風，即凡事總要人出來抗議，「煲到社會關注」。他又點名批評陳淑莊和梁國雄是「負面議員」。<br>阿叻承認只求目的，不顧手段，又說不介意做下靶，被陳志雲反問「你做到上靶咩？」陳志雲質疑阿叻故意開一個不會輸的盤。阿叻笑言「我一生未輸過」，堅稱自己的惹火言論有支持者，甚至有立法會議員讚他為正義發聲。他又說亞視部份節目只有一點，「已經開高過佢三倍」。不過，阿叻贊成發越多電視牌越好，被問是否與無綫立場背道而馳，他說自己只是普通藝員，與管理層不同，「開多啲台藝員身價都高啲」。</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>