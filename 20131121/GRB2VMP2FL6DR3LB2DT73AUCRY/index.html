<html><header><meta charset="utf-8"><title>中環在線：IT教父賣紅酒聯想控股智利揀酒莊 - 李華華</title></header><body><h1>中環在線：IT教父賣紅酒<br>聯想控股智利揀酒莊 - 李華華</h1><p>近年內地人飲紅酒飲得爽，市場潛力龐大，吸引內地第一代IT教父柳傳志都決定搞埋紅酒生意，旗下聯想控股計劃去智利買酒莊，實行大搞。<br>聯想控股旗下有多瓣生意，除咗賣電腦、手機嘅聯想集團（992），仲有五大旗艦企業，包括神州數碼（861）、搞地產嘅融科置地，搞投資嘅君聯資本同弘毅投資，仲有搞農業嘅佳沃集團。<br>佳沃近期人氣最盛，多次獲得柳總站台打氣，繼上星期推出旗艦水果產品「佳沃金艷果」獼猴桃後，佳沃本周就話要進軍紅酒業。</p><p>柳總有心拓農業</p><p>柳總相當有心經營農業，其中一個原因係內地太多黑心食品，佢相信內地會有相當大部份人為咗食到令人安心嘅食物，肯花多一點錢去買有品牌嘅食品，佳沃就係有能力打造一個令人食得放心嘅品牌。<br>以生產紅酒為例，佳沃計劃喺智利買酒莊，提供葡萄、中國銷售渠道、品牌支持，生產紅酒呢一環就交由法國同埋智利嘅合作夥伴負責，令產品質素有保證。<br>佳沃總裁陳紹鵬介紹，佳沃𠵱家已經喺智利種緊藍莓，佢話喺智利買地，一畝先至三千幾人仔，比內地平得多，土地質量又高，而且仲係永久擁有，性價比實在高。<br>更重要係，中國氣候同智利剛剛相反，中國冬天冇乜生果時，智利剛好係生果收成旺季，投資智利絕對係戰略上嘅一步好棋。不過呢類投資唔係人人都做得到，正如柳總所講，農業係「聯想應該做的生意」，因為回報慢，一個民企要大到有一定噸位，先有力做得到咁話。<br><br>李華華<br>mailto:LiWaWa@AppleDaily.com</p><p>足本收睇《亂噏24》x楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24  </p></body></html>