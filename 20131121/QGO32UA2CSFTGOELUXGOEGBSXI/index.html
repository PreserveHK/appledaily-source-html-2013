<html><header><meta charset="utf-8"><title>魚樂無窮：阿信屋狂升帶挈四洲 - 唐牛</title></header><body><h1>魚樂無窮：阿信屋狂升帶挈四洲 - 唐牛</h1><p>阿信屋母公司CEC國際（759）又搞微型超市又賣化粧品，帶動股價半月狂升逾倍，但其實成效如何仍屬未知數，現價已過度反映利好因素，相反另一隻零食股四洲集團（374），近年頻發盈喜，業績更有保證，一旦惹來資金追捧，升勢肯定不下於CEC國際。<br>四洲主要從事食品原料供應、食品製造、食品代理銷售及零售、食肆經營等業務，最為人熟識嘅，當然係分店遍佈全港嘅零食物語，無論商場、地鐵站、碼頭、機場，都可以見到佢嘅身影，另外，旗下產品如四洲紫菜、薯片及甘大滋等，亦係大人細路嘅至愛。集團同時喺中港經營日式餐廳、日式快餐店、迴轉壽司、素食高級食府及中式園林酒家等，儼如半隻餐飲股。四洲早前發盈喜，由於採購及生產成本控制得宜，加上受惠日圓貶值，預計中期盈利將大升。假設盈利增長一倍，再以年度化計算，現價市盈率不足8倍，比起餐飲股平均逾20倍估值，絕對係平通街之選。再秤身家，四洲現價PB僅1.1倍，較CEC國際嘅2.9倍，大幅折讓62%，誰平誰貴一目了然。<br>四洲另一個賣點就係年年有息派，財務狀況一流，下星期將會公佈業績，近日已見成交異動，一旦突破3.6元阻力，中線坐四望五，值博率極高。<br><br>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>