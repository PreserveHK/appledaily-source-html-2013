<html><header><meta charset="utf-8"><title>隔牆有耳：搵食搵到將軍澳　高官飯局新竇曝光 - 李八方</title></header><body><h1>隔牆有耳：搵食搵到將軍澳　<br>高官飯局新竇曝光 - 李八方</h1><p>高官、政界人士一向會邀約各界搞中午飯局，既聯繫交情，有時亦當係收風同游說，但自從政府總部由中環搬到金鐘後，因為門常開地點較唔就腳，高官嘅飯局落腳點已經四散。八方發現，新鴻基地產位於將軍澳嘅新五星級智選假日酒店，竟然都成為高官、商界不惜過海嘆番餐嘅新飯堂。<br>八方日前亦同一位政界人士喺附近相聚，咁啱就撞正旅遊事務專員容偉雄同一眾旅遊業界高層，佢哋啱啱喺呢間酒店內開完會，亦訂好枱食晏。九龍東智選假日酒店雖位處將軍澳，但由政總揸車去只需十幾二十分鐘，酒店又新落成，中西高級餐廳座位寬敞，一啲都唔失禮。</p><p>中環食飯貴 尖嘴多熟人</p><p>講到開飯，八方聽聞，酒店內有一間日本餐廳稻INA by Inagiku，係稻菊嘅姊妹店，品質唔錯，但價錢走平民化路線，都好多政界人鍾意去試吓，只係座位逼咗少少，傾嘢要細聲啲囉。<br>唔少高官平日都會揀去尖沙嘴區約人食晏，因為由新政總去尖沙嘴坐港鐵好方便，再由尖沙嘴站行返上地面，可以揀嘅中高檔食肆都好多。加上政府批准嘅午飯消費限額只係每人350蚊，尖沙嘴嘅消費又比中環低，唔會超出預算。但係尖沙嘴因為實在太方便喇，有時高官為免周圍熟口熟面撞見熟人，又想飯局低調啲，惟有又回流番中環。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>