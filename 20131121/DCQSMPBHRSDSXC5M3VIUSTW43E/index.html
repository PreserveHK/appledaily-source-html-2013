<html><header><meta charset="utf-8"><title>職場慧眼：點只跑馬咁簡單 - 張慧敏</title></header><body><h1>職場慧眼：點只跑馬咁簡單 - 張慧敏</h1><p>有幸應客戶邀入場睇跑馬，同場客戶有兩隻馬出賽，我和同事們一起落注，小賭怡情兩隻馬各買100大元獨贏。<br>站在身後的姐仔大惑不解，頭馬只能有一隻，問我點解咁買，我只笑不語。結果？我有幸叨光拉了人生第一次頭馬，獨贏派彩1,400多元，經已全數捐出去做善事，普天同慶，正！<br>過後我問在場女徒弟，可知為何我明知輸硬一半注碼都要咁買？她答捧場，算是答對一半！做陪客要知分寸，輸贏事小，捧場才是重點，莫講有機會，即使大冷，明知輸硬我都一樣買。不過話說回來，要是客戶覺得肯定陪跑冇機會，又會不會如此興奮雀躍誠邀我們入場？生意人最講意頭，唔畀雙頭馬平頭冠軍？雖然大家都知機會微乎其微，當買個彩頭都一樣開心。<br>想起來當日《爽報》那個投資比賽，老總張劍虹揸壹傳媒（282）被戲稱為「忠義倉」，雖然未經老總證實，不過我沙膽估計當中道理和我落注原理應該相近。結果他最後勝出，點到你唔服？<br>又令我記起對上一次入馬場，當然又是捧客戶場，練馬師話贏梗請他入場拉頭馬，客戶當然滿心歡喜。這種場合跟得老闆來的，肯定不是高層就是老闆睇得起的寵兒，有位才俊在場中走來走去四圍問人攞貼士，邊隻馬機會高。我看不順眼心中咕嘀，實在不識大體。結果客戶隻馬跑到無影無蹤，與此同時聽見才俊高聲大叫「中咗！中咗！」口沫橫飛說他有多醒、眼光有幾獨到，一睇就知老闆隻馬唔掂，一毫子都冇買，一Q返嚟好好分。有幾好分我唔知，只知我個客即是他老闆塊面燶晒不發一言，當時場面說不出有多尷尬。<br>這位才俊，究竟是贏還是輸？<br><br>張慧敏<br> http://www.facebook.com/HKcareerdoctor </p><p>足本收睇《亂噏24》x楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24  </p></body></html>