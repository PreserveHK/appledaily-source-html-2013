<html><header><meta charset="utf-8"><title>求驗客手記︰小獅威盡大獅羞家</title></header><body><h1>求驗客手記︰小獅威盡大獅羞家</h1><p>英格蘭真係丟人現眼，周二主場友賽德國，賽前話要報上屆世盃出局之辱，朗尼預感擊敗德國會好爽，又話謝拉特打止痛針都要上陣，國仇家恨乜都齊，誓要剿滅德國云云……但人哋都冇你咁好氣，德國求其派啲副選出嚟應酬吓，已經搞到英格蘭一次中目標射門都冇，仲要36年來首次喺溫布萊兩連敗，真係樣衰到爆。</p><p>0:1負德冇次中框</p><p>英格蘭呢場都算齊腳，而德國都知英格蘭要面，順勢派副選出戰，當練吓班新仔。點知英軍呢班主力死晒火，乜嘢英超最紅兩大射手，又朗尼又史杜列治，結果一腳中目標射門都冇；安祖斯唐辛被英媒吹到超新星咁勁，一拍埋馬里奧葛斯同卻奧斯嗰度始終差啲，雖然佢有球中柱波，但整體嚟講仲有好多進步空間。英格蘭一向最勁係踢高波，中堅擅頂防守穩陣，點知今場連呢支歌仔都冇得唱，俾德國中堅梅迪薩卡頭槌破網，如果唔係門將赫特神勇，真係唔止輸0:1。</p><p>U21炒魚腩9粒破紀錄</p><p>連埋上周五以0:2不敵智利，英格蘭喺溫布萊兩連敗，睇番歷史，佢哋上次喺溫布萊連輸兩場已經係1977年，即係36年前嘅事。雖然英格蘭已經出線世盃決賽周，但領隊鶴臣自知隊波唔夠班，「呢場係殘酷嘅失敗，我哋需要更有質素嘅表現。我哋有努力過，但我哋喺對手半場用波時唔夠效率，唔似德國咁勁，佢哋嘅射門同傳球質素都好過我哋。」另外，呢場冇踢嘅菲爾鍾斯證實要唞一周，將會錯過曼聯對卡迪夫城同利華古遜兩場波。至於德國有3名球員曉姆斯、舒姆沙同謝路美保定受傷，唔知佢哋趕唔趕得切周末多蒙特鬥拜仁嘅德甲大戰。<br>大國腳丟架，小國腳就威水得多，英格蘭U21喺周二嘅歐國外對聖馬力諾U21大勝9:0，創下小獅嘅最大勝仗紀錄，其中利物浦嘅史達寧入咗兩球。</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>