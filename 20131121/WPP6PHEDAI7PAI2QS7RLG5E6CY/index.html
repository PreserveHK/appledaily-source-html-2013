<html><header><meta charset="utf-8"><title>左派市長 - 左丁山</title></header><body><h1>左派市長 - 左丁山</h1><p>十一月十八日在中大演講嘅Joseph E. Stiglitz（約瑟夫‧斯蒂格利茨）教授，在2001年獲得諾貝爾經濟學獎，今年70歲，嗰日講「危機過後亞洲及世界的可持續發展」，因佢係「干預派」，自然看重有形之手與政府干預，梗有人認為佢說得有道理，但市場派就幾難俾佢說服。<br>講無形之手、不干預、市場自會調節之鼻祖當然係Adam Smith（亞當斯密），英國有個Adam Smith Institute，設於倫敦，繼續宣揚其理論。目前嚟講，自2008年發生金融海嘯之後，聯儲局全力救市，實施量寬，催谷股市樓市，有形之手主導市場，講市場調節嘅亞當斯密學派會俾人鬧㗎，是故干預派理論三十年來第一次佔了上風，連最近紐約市市長選舉，都一舉打破二十年共和黨嘅壟斷，一位民主黨左派大獲全勝，聲言上台後大改前市長彭博之施政政策及作風，與香港出咗一個左派首長，情況有少許相同。<br>呢位紐約新市長白思豪Bill de Blasio（跟母姓）並非接下爛攤子，前市長彭博留下紐約市上最好嘅資產俾佢，例如紐約犯罪率大跌，成為安全城市，每年遊客增加至五千二百萬人，為酒店及百老匯帶來空前繁榮，紐約成為僅次於三藩市嘅生物科技投資城市，紐約市教育水平大大提升，市政府財政穩健，凡此種種，有乜唔好？樓價高囉，貧富懸殊囉，窮人數目十年不減囉，於是白思豪就利用呢種現象，提出向高收入人士加「附加稅」，向公務員、工人加薪，加大扶貧力度等等，用英文講法，白思豪政治形象好sexy，得選民歡心，彭博等共和黨資本家就十分「沉悶」，只識計數，不理會民間疾若。彭博係億萬富豪，靠彭博通訊社向金融界提供數據發達，因此佢有一句名言："In God we trust. For everyone else, bring the data"，即係話，除咗上帝之外，任何人與佢講道理，講政策都有要有充份數據做支持，只要有數據為推理基礎，佢可以隨時轉變思維。左派人物如白思豪等人當然重理想、重情緒，不願睇數字，譬如紐約市一年付出嘅退休警員長俸仲多過在職警員嘅薪津，若管理不慎，紐約會變成底特律。白思豪能否在紐約成功，相信香港左派會好有興趣追住睇。</p></body></html>