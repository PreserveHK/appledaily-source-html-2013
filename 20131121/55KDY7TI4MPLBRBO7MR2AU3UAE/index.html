<html><header><meta charset="utf-8"><title>中環在線：陳禹昌跑馬拉松上癮 - 李華華</title></header><body><h1>中環在線：<br>陳禹昌跑馬拉松上癮 - 李華華</h1><p>渣打馬拉松仲有三個月就開跑，呢項活動真係老幼皆宜，中銀保誠行政總裁陳禹昌（Thomas）雖然係花甲之年，但係相當跑得，舊年首次跑全馬，跑完都唔覺攰，明年再「去馬」。</p><p>下月過大海練習</p><p>Thomas舊年先至第一次跑渣馬，仲要係執人二攤，皆因有位報咗名嘅朋友臨時跑唔到，讓咗個名額畀佢。點知佢一跑就上癮，佢話喺青馬大橋上面跑嘅感覺好得意，「平日好多車，都唔可以咁樣跑。」於是佢今年就一早叫秘書幫佢報名。<br>跑渣馬之前，佢先於下月1日過大海，去澳門跑馬拉松；問佢準備好未，佢仲話嫌練得太多，搞到呢排攰咗。<br>其實，跑步都唔係Thomas嘅最大興趣，佢最鍾意嘅活動係行山，行咗十幾年，香港乜地方都行過。佢希望可以去外國挑戰啲高難度嘅山路，到時可能要手腳並用，所以𠵱家多咗去做gym勤練老鼠仔。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>