<html><header><meta charset="utf-8"><title>中門大開：本末倒置 - 添馬男</title></header><body><h1>中門大開：本末倒置 - 添馬男</h1><p>機管局爆發內訌，主席張建東火併梁粉新貴羅康瑞，本來官場早傳羅康瑞會今年接任機管局主席，但政府最終決定要張建東做多一年，當時理由係因為行政總裁許漢忠又走，一次換兩個領導層，怕會出亂子。<br>實情叫張建東留多一年，係因為要確保第三條跑道工程順利上馬，不容有失。梁振英金主羅康瑞提出發展機場北地區做商業城，聲稱可帶來幾十億元利益，但更改規劃就令新跑道工程延誤，兩人因此而起衝突。</p><p>公職人士應有規有矩</p><p>梁營人馬上位，人人磨拳擦掌，表面要幹一番大事業，揚名立萬，實際係empire building，建立自己政治資本，分派政策利益兼收𡃁，如此一來梁政府才有影響力。問題係機場第三條跑道才是命脈，不容有失。大家心知𠵱家政府危危乎，小事化大，大事變危機，過去幾年機管局低調進行public engagement，順利擺平環保團體，唔似梁營作風，一味大鑼大鼓，慌死冇人知。羅康瑞商業城大計表面言之成理，但回心一諗，當然要搞掂第三條跑道先至再諗商業城大計。當赤鱲角機場失去空中樞紐核心競爭力時，搞個商業城都冇效益，機場核心業務係交通，提供運輸基建乃AA首要責任，不應以搞商場為優先，就算機場變身赤鱲角新天地，或大量世界級Outlet進駐又如何？<br>羅康瑞想接任不果，張建東又阻頭阻勢，雙方火併乃預料之中，講到尾香港主流商界及傳媒信邊個？信羅康瑞商業城大計？才不會。<br>港英年代培育之公職人士，至少在利益層面，會做得有規有矩，而且同政府官員關係好，有商有量。張建東話唔得，不惜火併反對，就一定有合理原因，呢啲叫做政治信任，梁粉們再玩多十年都唔會明白，只有不斷諉過傳媒，認為傳媒惡意針對。<br>「有規有矩」先至係公職人士積累公信力嘅來源。香港唔需要IQ爆棚，唔需要商業頭腦過人，更唔需要有世界級創意嘅機管局董事、未來主席，香港人今日要求好低，只希望涉及龐大利益之法定機構領導，處事有規有矩。香港政體欠民主監察，所謂行政主導權威，來自殖民地後期build in的內部監察，官僚程序與理性決策過程。冇民主連規矩都冇埋，可以預見香港會變成點！上至特首、司局長，下至法定機構領導，人人可以自把自為，程序又監察唔到，你話幾得人驚！<br><br>添馬男</p><p>足本收睇《亂噏24》x楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24  </p></body></html>