<html><header><meta charset="utf-8"><title>隔牆有耳：佳士得秋季拍賣　料總值15億元 - 李八方</title></header><body><h1>隔牆有耳：佳士得秋季拍賣　<br>料總值15億元 - 李八方</h1><p>中國當代藝術家曾梵志嘅油畫《最後晚餐》上月以天價1.8億元售出，震驚畫壇，佢另一幅畫作《協和醫院系列之三》三聯畫又殺到，喺周六至下周三舉行嘅佳士得秋季拍賣會亮相，估價仲未諗掂。佳士得亞洲二十世紀及當代藝術品部國際董事張丁元話，雖然仲未有價，但肯定係今次秋拍最貴嘅拍品，而秋拍總值達15億元。</p><p>張董話《協和醫院系列之三》係曾梵志畫風轉捩點，奠定日後畫作風格。該畫作成於九十年代，嗰陣佢畢業冇耐，工作室喺武漢，人有三急就去附近醫院或屠宰場解決，將血淋淋場面化為畫作，探討人點樣面對困境。表情一樣嘅病人、頭同手特別誇張嘅畫風，喺繼後嘅《面具》發揮得淋漓盡致。</p><p>同場舉行全球拍賣精選預展，其中明年1月喺紐約佳士得拍賣嘅《洛希爾祈禱書》，估價1,800萬美元（1.4億港元）。秋季拍賣會今日一連六天喺灣仔會展展覽。<br>陳奕釗攝</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>