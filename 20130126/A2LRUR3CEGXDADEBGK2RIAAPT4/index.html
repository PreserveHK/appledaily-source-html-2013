<html><header><meta charset="utf-8"><title>劉家勇　無爭無欲</title></header><body><h1>劉家勇　無爭無欲</h1><p>在《一代宗師》中，梁朝偉在金樓跟雜家的劉家勇較技，氣勢與武打不遜於章子怡跟張晉的對決。不過在電影中轉身的就只有張晉，演勇哥的劉家勇卻鮮有人提及。<br>劉家勇本姓何，自小跟舅父、洪拳嫡傳劉家良師傅學習拳術，自言舅父上身的「50後」劉家勇作為黃飛鴻洪拳第五代傳人，對於成為電影的裡子表示毫不介意，他說：「其實我戲份同張晉差唔多，只係cut少cut多，不過我到𠵱家咁嘅年紀，拍呢部戲我唔係想爭啲乜嘢，我真係鍾意功夫，如果我係張晉咁嘅年紀就會爭喇！」</p><p>讚偉仔好身手</p><p>談到與偉仔的對打，劉家勇表示那一場戲足足拍了十多天，他大讚偉仔身手：「梁朝偉佢冇玩開功夫，搵佢同甄子丹比係好唔公平，佢打得唔好係正常，咪畀機會囉，但係如果甄子丹打得唔好就抵鬧喇！不過講老實話，梁朝偉打得好，佢啲手真係硬，耍套六點半棍有功架㗎！不過佢好心軟，而且對人好有禮貌，我打到隻手爆晒，佢係第一個拎藥水膠布畀我。」<br>劉家勇又大爆偉仔險些被功夫片嚇怕，卻非因辛苦，而是最怕打傷人：「佢成日話如果真係打到其他人好唔好意思，有一幕講佢用標指直插我喉嚨再用寸勁打我，嗰吓佢開頭都唔敢真打，我就同佢講如果留手我拍多幾次會更加傷！」</p><p>嘆功夫難傳承</p><p>《一》片宏觀武林，講功夫傳承精神，對於武林是否已經消失，他語帶欷歔說：「仲有，不過生存得好艱難，主要原因都係經濟問題，政府資助亦唔夠，政府成日講保育，最傳統嘅天台武館已經冇晒，嗰啲都係需要保育嘅嘢，不過冇幫到手。」他又慨嘆時代轉變，現在的人學功夫只當是一種運動，已經沒有了以前拜師學藝，戲中所講「一條腰帶一啖氣」的精神。<br>在片中羅莽曾找梁朝偉踢館，劉家勇笑說：「以前打功夫都係睇名氣，人哋見到我哋支旗都唔會過嚟搞搞震嘅，不過我就百厭啲，成日會喺公園搵人玩切磋，不過都係點到即止，唔會打到豬頭咁！」<br>撰文：文國駿</p></body></html>