<html><header><meta charset="utf-8"><title>樓市專題：<br>單身族　抽爆資助房屋</title></header><body><h1>樓市專題：<br>單身族　抽爆資助房屋</h1><p>房協綠悠雅苑與「白表免補地價買居屋」兩大資助房屋項目去周截止，單身申請者異常熱烈，但單身想中籤，就要勁過葉問，一個打低幾百個。<br>記者：葉淑貞</p><p>有年輕入飛者揚言：「有樓冇樓，絕對影響我嘅美好人生！」旁觀者當然可以話：「人生唔係為層樓！」但在功利的香港，冇樓往往代表冇錢冇女，唔恐慌就假。<br>兩大資助房屋項目去周截止，截至周一數字，綠悠雅苑共收5.36萬票，白表居屋則收逾5萬申請。其中，綠悠接獲3.58萬份單身申請，但項目只有99個名額供這個族群認購，超額360倍，遠高於以家庭申請的19倍。</p><p>至於白表居屋計劃，有逾5萬宗，超額約9倍，但單身申請者眾，故單身超額會達到約40倍水平。<br>過往，買樓是家庭大事，但個人主義抬頭，嚮往自由空間，令原本沒有置業逼切性、上有高堂的屋邨仔，都急於以單人家庭身份買磚頭，「供樓當儲錢」的理財觀，已經根深蒂固了。</p><p>CASE 1【屋邨仔阿廣】
<br>月入萬幾　冇樓冇女冇人生</p><p>做了幾年議員助理、月入萬餘元的阿廣（化名），自07年先後五次申購資助房屋，新近的置安心及白表免補價居屋，他也有大包圍，「頭頭尾尾『呃』咗我成千銀（申請費）！」<br>阿廣與父母及姊姊，住在葵涌區420方呎公屋，06年開始以單身資格申請公屋，一直冇聲氣，「唔知好彩定唔好彩，有天收到房署電話，問我有冇興趣買（荔枝角）荔欣苑，哇，700幾呎三房賣百幾萬，好開心呀，點知我上網一查，原來係間凶宅，有兩個人先後在該單位內跳樓（患自閉症的弟弟與姊姊口角後激動跳樓，其姊情緒受困，半年後步弟弟後塵）。」</p><p>樓價超預算　頂硬上照買</p><p>雖然未有談婚論嫁的對象，但他認為單身想買樓好正常，「是為了美好的將來！冇樓，絕對影響人生大事，冇女仔鍾意。結婚後住邊？若逼埋一齊，屋企人隨時有磨擦，但搬出去又捱唔住貴租。」<br>阿廣的上車預算才百多萬元，以其入息計，他預計可動用8000餘元供樓，「其實綠悠雅苑入場費要250萬元，已經超出預算，但若果幸運抽到，都會焗買。」若買二手居屋，則首選葵涌區葵俊苑及葵康苑，「呢兩個盤質素都係麻麻地，不過勝在近地鐵，而且比較平。」但翻查成交紀錄，兩個屋苑成交不多，未補地價的單位呎價已逾4000，入場費200多萬，對單身者而言都不易負擔。<br>「其實你睇番白表訂下的入息限制（單身入息限制25000元），𠵱家樓價咁貴，根本係好難供，就算抽到綠悠都唔係好so。」講到房策，阿廣一肚氣，「政策根本係排除單身者都有買樓需要，喂，單身唔係人呀？冇個竇，如何組織家庭？就算排隊上公屋，都應該畀個確實上樓日期，等大家有預算。」<br>綠表申請人寥寥無幾，只要肯交回公屋，基本上必然有份，但阿廣說：「用咗綠表，其他屋企人點呢？最好將來可以分戶啦。」</p><p>CASE 2【傳媒人梁先生】
<br>分票入飛仲蝕咗</p><p>任職傳媒的梁先生，則與女友分開兩票申請單身名額，「以為分兩票可以多個機會，但估唔到單身申請咁熱烈，結果不但冇著數，中籤機會仲細咗！」<br>沒有抽白表居屋，只抽綠悠雅苑的梁先生是第二次抽資助房屋，他專攻全新樓，之前只抽過將軍澳居屋，「用緊9000幾元租沙田樓，都幾吃力。若今次抽不到，我會繼續抽下期置安心，喺沙田嘛，啱我心水。」但面對洶湧的單身置業潮，看來梁先生或應與女友拉埋天窗，才能提高中籤機會了。</p></body></html>