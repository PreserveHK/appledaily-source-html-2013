<html><header><meta charset="utf-8"><title>八方人物：<br>惡搞詞人梁栢堅：香港需要幽默</title></header><body><h1>八方人物：<br>惡搞詞人梁栢堅：香港需要幽默</h1><p>當民建聯元秋蔣麗芸高喊：「男人忙到可以忘記結婚紀念日」，梁栢堅即拍枱：「你夠膽咁講，我梗係夠膽玩你啦！」結果譚詠麟經典金曲《愛在深秋》，變成網民熱傳的《愛在元秋》。事情太膠，令梁栢堅不得不惡搞歌詞，替全民消消氣，他的惡搞卻不帶仇恨，只希望自己的超低能，市民會覺得勁搞笑。</p><p>由富士康事件說起</p><p>梁栢堅的日與夜，相當不同。穿套西裝返銀行工是日間，惡搞歌詞上微博是夜晚。因為熟讀民建聯的嚇人新聞，36歲的梁栢堅很能惡搞出「精髓」。別以為《愛在元秋》已經夠「抵死」，更「啜核」的還在後頭。<br>民建聯下月的「點止蛇齋餅糭咁簡單」自嘲年宵，正常人「睇到眼都凸埋」，激發梁栢堅再執筆，找來謝霆鋒的《活着VIVA》，為厚顏的民建聯搖滾一番：「年宵攤有陣除，賣埋蛇齋餅糭得佢，貢埋去，個個拍埋六呀七八十歲……」<br>「攞蛇齋餅糭嚟自嘲，其實佢哋係高章咗：與其俾人講足十年，不如自己話自己係。呢招係自稱『大滾友』，就冇人會話你係嫖客吖嘛。」劉夢熊大爆料狠批梁振英，梁栢堅昨天把《夢醒時分》惡搞成《熊劉夢醒時分》，兩首新詞還未「派台」，還看梁的微博何時發佈。<br>第一次惡搞，已經是2010年的事。當年血汗工廠富士康接連有員工因工作壓力跳樓，梁借用陳奕迅《富士山下》，以《富士康下》大控訴：「誰都只得那雙手，要工作入場就戴手扣，你一到工廠開工已經折壽。」。梁栢堅嘆指：「惡搞呢首歌時已經係第15、16（人）跳（樓），好奇怪嘅一間公司，死完一個又一個。」<br>梁的父母更感奇怪，因《富士康下》上了微博，變了新聞，梁父梁母在內地新聞聽到「梁栢堅」：「佢哋嚇咗一跳，喺新聞聽過我個名，我開始覺得惡搞好玩。」法官包致金姪女Amina掌摑交警獲輕判，梁便將《可惜我是水瓶座》惡搞成《可惜我是金牛座》：「你若鋤佢，要睇邊個姪女，尤其明知金牛座判決是無罪。」</p><p>讀書時惡搞主禱文</p><p>梁栢堅讀書時惡搞主禱文，明白惡搞令人銘記，也令人發笑，更是當下最好的嬉笑怒罵。他說，上世紀沒惡搞，只因許冠傑憑歌寄意，新世紀歌星鍾情歌頌愛情，「當年制水、民生、加價，個個識得唱，好多年冇呢啲歌啦！」<br>他將惡搞歌詞比喻為塗鴉：「做完出嚟大家有得笑吓，未必一定見報，但原來大家一樣咁諗、有共鳴，大家諗嘅嘢其實一樣，只係冇渠道去笑，香港就係需要呢樣幽默……我冇乜仇恨，我自己寫，自己喺度笑，好低能。」<br>惡搞無償，正式填詞才有價。07年開始填詞的梁栢堅說：「點解我填正式嘅詞冇乜人留意？」有，有很多人留意，無綫熱播電視劇《老表，你好嘢！》，主題曲《大家》便是梁栢堅作品。<br>記者：姚國雄</p></body></html>