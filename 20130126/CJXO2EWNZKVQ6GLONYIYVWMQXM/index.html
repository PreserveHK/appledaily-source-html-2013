<html><header><meta charset="utf-8"><title>音魂不息3：教主出山　經典不滅</title></header><body><h1>音魂不息3：教主出山　經典不滅</h1><p>Sam Jor低調，Google這名字，只有寥寥簡述。但他一度是香港樂迷精神領袖。那時未有互聯網，香港樂迷要認識外國Rock音樂就看他主編的《音樂一週》；要買外語碟，上《音樂一週》辦公室；想看Japan、Culture Club演出，捕實《音樂一週》。HMV的功能，他一人孭起。97年雜誌休刊之後，市場上再沒有出現類似份量的刊物。樂迷口味跟這城市一起迷失。今年他出山了，不要大張鑼鼓，只想略盡綿力。<br>記者：劉嘉蕙　協力：何兆彬　攝影：陳盛臣、部份圖片由受訪者提供</p><p>四月網上復刊</p><p>Sam Jor（左永然）說話很斯文，骨子裏很Rock。說起正籌備《音樂一週》復刊，態度篤定，「作者？我一開聲，應該有作者，叫邊個都得。」老讀者愛看練海棠的文章，佢得？「得。」 CASH（香港作曲家及作詞家協會）CEO楊子衡？「得。」不帶尾音。<br>剛過花甲之年，採訪當天穿Led Zeppelin外套加Paul McCartney Tee，「我有幾百件Music Tee，單單Beatles就50件，Deep Purple 10件。但無西裝，我叫啲人唔好請我飲，我唔會着得好Decent。」 No Music No Clothes。<br>黃耀明在他口中是「明仔」，「以前明仔都有上嚟買碟。」 「我屋企一隻中文碟都無，即使人人讚達明，阿達是受Japan影響，明仔受Pet Shop Boys影響，點解我唔聽原裝？」這些話香港誰敢講？<br>Sam Jor那年代的Rock友，受胡士托精神影響，講Love and Peace，相信Rock到盡頭仍是愛，「𠵱家啲後生仔好似無呢樣嘢，只有憤怒。」而愛，應該比憤怒綿長。他75年創辦《音樂一週》，主力介紹Rock Music，那些年最紅的樂隊，很多散了有些死了，他97年移民小休，闊別快16年，如今準備四月網上復出，「四月，是當年創刊的月份。」<br>其實他大可不必做，家強在另一頭跟我說，「佢有錢吖嘛。」這十幾年，Sam Jor四圍遊看演出，管理及擴充他的音樂珍藏，兩大拍賣行他都有VIP卡，「我有Beatles成員的皮帶，和John Lennon家中的Salt &amp; Pepper樽，有埋證書㗎。」藕斷絲連死唔斷氣，看來也只為愛。「一直都好多人問我做乜唔整返（《音樂一週》），我一直唔敢做。直至大前年做了個Jeff Beck音樂會，發現自己能力還可以，報紙慢慢寫啫，應該都可以。」</p><p>不是老餅  是  Timeless</p><p>舊時人視音樂為生活態度，現代人當播歌是一個手勢，想得比較少。出山，因為Sam Jor跟後輩接觸，發現新一代聽歌沒有方向，「有些後生仔，人哋隔籬話好聽，佢又聽，咁我話，唔係幾好聽喎，我介紹畀你。結果個個都覺得，我介紹嘅的確好啲。我見自己仲有這個功能，不如再扮演這個角色。」他30年前就在港台開咪講音樂，那時電台主持不流行吹水唔抹嘴；做主編時，讀者寫信問他音樂知識，他「唔衰得」，逼自己進步，日子有功，搖滾樂百科倒背如流，「現在扭開收音機，啲主持都唔知噏乜，不斷講自己噚晚食咗乜去過邊，根本無介紹音樂文化。無人話畀後生仔聽應該點聽歌，乜嘢係好歌，結果一代弱過一代。」 「講Rock Music，大膽的說，香港不會有多過五個人知識比我豐富。既然我仲喺度，應該把知識留給更多人。」<br>新歌，他有聽；但講，還是舊歌好，「Oasis、Green Day我可以講，但年輕人也可以講，那我不如講我年代的，當文化保育。」說穿了，是覺得新不如舊，「食過魚翅點會返轉頭食粉絲？」認識Sam Jor的人都說，他有個絕技，你拋出A樂隊，他會回贈六七十年代BCD樂隊的名字，請你去追本溯源，「現在音樂，和時裝有點似，都是把以前的拿出來，抄番轉頭。我的想法是，以前的東西，無根無據，才是真正有創意，那些人才是真正大師，更值得尊敬。」最怕人不知就裏，武斷地以「老餅」標籤，錯過經典，「音樂，不是老定新，是好定壞。講老，無嘢老得過古典音樂，難道你說巴哈老餅？好的東西，是Timeless。這個道理台灣人、日本人都識，係我哋香港人唔識。」</p><p>音樂街坊福利會</p><p>記者出世遲，趕不上八十年代搖擺浪潮、也未看過新鮮熱辣出版的《音樂一週》。第一次知道Sam Jor，是在潮流教母黎堅惠的著作《個人裝備1：少年口味》，她用了整整一章寫《音樂一週》：「音樂一週的左先生除了音樂知識豐富，也是東南亞知名的演唱會搞手……他令我們跟國際的青少年同步，人家看第一手的現場演出，我們也是看一手的演出，精神生活一點不落後！」<br>想當年《音樂一週》也不過是個灣仔200呎劏房，不小心織出一個世界。除了出雜誌，編輯部發揮街坊福利會精神，替讀者訂唱片、解答問題，「好多人排隊上嚟買碟，像Beyond、黃志淙，出面成日好多人。」 最為人津津樂道是1982年安排Japan來港，把「天下第一美男子」 David Sylvian帶到香港人眼前，「那年代搞演唱會好難，一開始連Fax機都未有，要用電報機，在公司留到好夜，跟倫敦的人聯絡。」七八十年代青少年渴外國文化，專講外國音樂的《音樂一週》賣一二萬是閒事，一二萬，相當於今日受歡迎潮流雜誌銷量，以人均計並不小眾。</p><p>黃家強：只怕音樂知識斷層</p><p>七八十年代的雜誌如何影響年輕人？黃家強讀中學時也是《音樂一週》忠實讀者，放學常上雜誌的辦公室打躉，「有時買唱片，有時同人傾音樂，總之一得閒就去。82年Japan演出我也有捧場。」 Sam Jor曾跟Beyond簽過短暫經理人合約，「那時我未加入Beyond，不過我一早識Sam Jor，會錄起他的電台節目，在辦公室見他撲來撲去好像很忙。在我心目中他是大前輩，好欣賞他的音樂知識。」<br>家強說，《音樂一週》對他成長好重要，慨歎現在再無同類媒介認真介紹音樂，雜誌水過鴨背式樂評更「唔知寫嚟做乜」，「始終英屬年代社會氣氛比較開放，以前作者覺得一隻唱片唔得，真係可以踩到你死。現在很多樂評淪為宣傳，唱片公司畀碟你寫，又唔踩得。雜誌篇幅有限，寫完大路唱片，也容不下冷門的音樂。」上網不是乜都有嗎？「我們這些老鬼就識得Search，後生一輩真係唔知點開始，連最後一本認真寫音樂的《MCB》都摺埋後，情況越嚟越衰。」<br>他記得見過有個18歲後生仔，鼓打得不錯，好奇問他聽甚麼音樂，答案是本地流行唱片，「我同佢講，本地唱片的鼓都是電腦Programme，唔會學到嘢，佢答我，根本唔知聽咩好，完全無渠道。」自學都要有門路，「假如佢個世界只有陳奕迅，Search來Search去最多連到何韻詩容祖兒，永遠不會知道世上有個人叫David Bowie。」所以《音樂一週》回歸，他一定會支持，「只怕音樂知識斷咗層，再難培養新寫手。」</p></body></html>