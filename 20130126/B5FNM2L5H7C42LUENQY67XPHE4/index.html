<html><header><meta charset="utf-8"><title>怕打劫 - 左丁山</title></header><body><h1>怕打劫 - 左丁山</h1><p>大明星希拉莉史雲克（Hilary Swank）在巴黎市郊坐的士，遇上塞車，遭三名賊人打劫，強搶佢嘅手袋。呢類打劫案，據一啲熟悉巴黎嘅朋友講，直情係無日無之，之不過史雲克係奧斯卡影后，先至成為國際新聞啫。其實到歐洲大城市旅行，要有心理準備，女士買入名牌貨品，行街招搖嘅話，幾易成為歐洲匪徒下手對象，從馬德里到巴塞隆拿到米蘭到巴黎，莫不如此，甚至乎在世界「最宜居城市」日內瓦，火車站內亦有壞人在遊客背後噴番茄醬之類，跟住受害人入廁所打劫之。<br>沙田陳太有朋友P與丈夫久居台北，聞道一位台灣老友移民南非之後發達開舖，於是前兩個星期去南非旅行兼探老友，回程返台北前，在香港住兩日，與沙田陳太到沙田凱悅飲下午茶，講吓近況。朋友P話：「我對南非印象甚差，除開普敦之外，其他一無足觀，嘢又難食，最慘係晚上唔敢出街，與老公坐在酒店房間內睇電視，台北夠有大把電視好睇啦。我地位台灣朋友揸車嚟搵我地玩咗一日，趁陽光未落就送我地返酒店，叫我地千祈唔好出夜街，佢亦要趕返屋企，因為佢架車係Benz，晚上遇到塞車或停在紅燈前，隨時會俾人打劫。你話啦，住在呢啲地方，有乜樂趣。台北安樂得多咯！」<br>南非盜賊如毛，人盡皆知，近年不少中國商人被睇中，中國駐當地官員亦無倖免，總之「強國人」似係有錢人辦，係各國大隻佬劫匪嘅最佳下手對象。<br>沙田陳太另一位太太團成員為此度咗一條好橋，到巴黎旅行特登帶咗兩個港式紅白藍袋，行街時穿着古老，入到名店掃貨之後，冚唪冷擺入紅白藍袋先至走出店外，以免名貴物品走光露眼。佢話呢招似乎有用噃，禾稈冚珍珠，古有明訓，故意揚威，盜賊自招。點解香港治安咁好，在交通擠塞時打劫嘅案件，香港未聽過，反而歐洲大城市就係經常發生？相信係與經濟不景、失業率高企有關。一啲國家空口講標準工時、最低工資、退休福利，實際上只係保護有工做嘅工人利益，完全忽視失業人士搵工做嘅困難，久而久之，失業人士之打劫好過打工嘅心態就會出現嘅嘞。</p></body></html>