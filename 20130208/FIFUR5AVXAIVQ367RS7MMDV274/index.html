<html><header><meta charset="utf-8"><title>代理避談冇按保　力銷兩成樓價即上車</title></header><body><h1>代理避談冇按保　力銷兩成樓價即上車</h1><p>【奧城直擊】<br>盛傳被按揭證券公司點名不做按保計劃的大角嘴奧城．西岸，昨日仍開放售樓處及示範單位，記者以買家身份參觀，場內代理以建築期付兩成首期極力游說：「上車只要兩成多少少咋！」但對於可能沒有按保計劃就隻字不提。</p><p>八成樓價入伙才付款
</p><p>該盤售樓處及示範單位設於太子始創中心9樓，商場集結逾百名代理，睇樓客零星。入內旋即有代理「湊住」，「先生不如先睇三房吧！」場內設兩個示範單位，分別經豪裝的三房戶及兩房清水房。<br>三名代理盡數優點，最後帶記者到大堂盤算，「以你頭先睇嘅兩房單位，定價737.5萬元，先付一成，60天內再付一成……」究竟上車預算要幾多？其中一名年長代理答：「上車只要兩成多少少咋！因為其餘八成要到入伙先畀，呢個盤最快要到2016年1月31日先入伙，最遲就3月31日（咁咪要等3年先有得住？）你咪當儲錢囉！」然後篤計數機，還計算釐印費，「唔使200萬元就可以上車啦！」全程未有提及可能沒有按保計劃。<br>話雖如此，該盤開售一周已售出三分之二單位，連前組合Cookies成員歐文詩（Angela）都斥資452.2萬元，購入低層B室一房戶，建築面積360方呎（實用262方呎）。<br>記者：陳家雄</p><p>【潛在買家心聲】</p><p>定價太高</p><p>參觀示範單位的投資者羅太：<br>「個盤定價太高，回報相對減少。（記者問：可能冇按保和點睇超長樓花期？）所以今次只係睇吓，因為將來真係唔知點，睇定啲先！」</p></body></html>