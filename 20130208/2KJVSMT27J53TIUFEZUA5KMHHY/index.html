<html><header><meta charset="utf-8"><title>智取大市：創科有力再攀升兩成 - 晉佳</title></header><body><h1>智取大市：創科有力再攀升兩成 - 晉佳</h1><p>或許近兩個月大家習慣咗買入快上快落嘅股份，但刺激一輪過後，低殘而有潛力爆升嘅股份已經炒得七七八八，短炒博贏大錢空間縮咗，值博率細咗，揀股就要回歸基本因素，一啲中線有得升，但又唔係升得快嘅股份都有留意價值。<br>呢輪要避開中資股震倉，不妨留意番做歐美生意嘅創科實業（669），雖然舊年晉佳推介時只係10蚊邊，𠵱家已經升到15.56元，但以券商預測去年市盈率17.8倍，今年14.2倍，配合盈利穩定增長前景，估值唔算貴，仍可吸納持有。<br>創科主要做工業用同建築裝修用嘅電動工具，同美國樓市狀況有直接關係。創科前幾年做過重組，重組完成之後，前年業績已回復增長59%。至於舊年上半年收入就升4%，但行政成本等控制得宜，令純利按年大升兩成，大行平均預計下半年盈利增長都係兩成，今年盈利增長就睇兩至三成。</p><p>受惠美國樓市復蘇</p><p>舊年美國樓市仲係死氣沉沉，但創科已經能夠交出相當唔錯嘅成績表，主要係佢哋嘅新產品有競爭力，搶咗行家唔少市佔率，令業績能夠逆市造好。事實上，近期美國樓市已經有回暖迹象，舊年11月美國大城市樓價按年漲幅創6年新高，充份證明當地樓市正在復蘇。至於今年春季，香港出口商接獲美國嘅出口定單，亦有相當好嘅增長。喺呢個環境之下，創科點會唔受惠。<br>市場估創科今年盈利增幅逾兩成，少唔少啲？晉佳唔似大行分析員可以隨時向創科高層了解業務近況，但斷估喺美國樓市復蘇下，大行有機會上調創科嘅盈利預測，如果因為調升盈測，令今年市盈率由14.2倍落番去13倍左右，估值就頗為吸引。<br>股價走勢方面，創科舊年11月中開始進行整固，股價向下調整16%左右就反覆回升，近期股價喺保歷加通道中軸15.40元守得相當穩，現價買入等開車，以市盈率17倍做目標價，可睇18.70元，潛在升幅兩成，明顯跌穿15元同14元就分兩段做止蝕。</p><p>晉佳</p><p>本欄逢周一、三及五刊出</p></body></html>