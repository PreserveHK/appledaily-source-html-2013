<html><header><meta charset="utf-8"><title>中環在線：<br>環保又幫到人　勁like<br>國泰睡衣送基層 - 李華華</title></header><body><h1>中環在線：<br>環保又幫到人　勁like<br>國泰睡衣送基層 - 李華華</h1><p>龍年歲晚收爐，講一單既環保又幫到人嘅好事。每位坐國泰航空（293）長途線頭等艙嘅乘客，都會有套由「上海灘」設計嘅睡衣，着完當然可以拎走，但亦有人選擇留底。俾人着過一次就掉咗去似乎好嘥，但係又冇理由畀其他貴客再用，國泰於是決定捐咗去。</p><p>月捐百套「上海灘」睡衣</p><p>國泰新一期內部刊物《國泰天地》披露，每個月大約派發6,300套「上海灘」睡衣，以香港為目的地嘅航班，每月約有100至200套冇被拎走，留喺機艙內。咁又係，畀得起十幾廿萬買頭等機票飛一轉長途嘅人，根本唔會志在套睡衣，分分鐘佢哋喺屋企着嗰套仲靚仲貴。</p><p>照咁計，一年有成千幾、二千套靚睡衣俾人着過一次就冇人要，為咗環保、唔浪費，國泰舊年9月開始，將睡衣收集起來，轉交雅潔洗衣清洗同移除標籤，之後再向本港基層社區派發。<br>先唔好講呢批睡衣係名店出品，即使係普通貨色，好地地着過一次就唔要，認真唔應該，洗乾淨捐畀有需要嘅人，呢個做法確實值得鼓勵。<br>國泰仲會揀一啲規模較細嘅本地慈善機構去捐睡衣，包括宗教組織「禧福協會」、支持小數族裔嘅「Love and Peace」，同埋專幫獨居長者嘅「耆妙人生」，更加值得畀個like。</p><p>10公噸舊制服變紗線</p><p>此外，國泰亦收集員工舊制服循環再造，需知道國泰、港龍每隔幾年就換一換制服款式，舊嘅點算呢？國泰舊年底就回收咗大約10公噸嘅舊制服，同其他機構合作將舊制服循環再做，成為可造新衫嘅紗線，咁就唔使益咗堆填區喇。<br>希望蛇年有更多好人好事同大家分享，所謂相由心生，做得好事多，人都靚啲。喺度先同大家拜個早年，祝大家蛇年股運亨通，人見人愛，車見車載。<br><br>李華華<br>mailto:LiWaWa@AppleDaily.com</p><p>新game出爐 ～ 快啲試下自己有無辦法上車啦！<br>【「樓」年運程小測試】<br> http://www.tomonews.net/game/hkhousingpolicy/ <br></p></body></html>