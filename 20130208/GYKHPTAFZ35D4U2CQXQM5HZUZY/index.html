<html><header><meta charset="utf-8"><title>魚樂無窮：另類沽Yen策略 - 唐牛</title></header><body><h1>魚樂無窮：另類沽Yen策略 - 唐牛</h1><p>安倍晉三重掌日本首相一職，其大刀闊斧印銀紙谷經濟政策，搞到日圓跌到一仆一碌，兌港紙由高峯十算回落到接近八算，滙市專家認為日圓已步入熊市，尋底之旅有排未完。新春長假遊日嘅戰友，如果睇淡圓滙不妨兌少啲，Shopping改以信用卡付款（變相開日圓空倉），如果截數日計得準，隨時可以兩個月後先找數（平倉），假設日圓持續下跌，就可以賺埋滙水，同入市沽Yen有異曲同工之妙。<br>A股喺公佈CPI數據前夕腳軟，拖累港股埋單亦跌79點，明顯未恢復元氣；噚日推介嘅富士高（927），逆市走高3.1%，反映有基本因素支持股份，仍獲市場垂青。手機及手提電腦外殼生產商嘉瑞（822），半年（6月年結）賺4162萬銀，按年增長1.1倍，早前已發盈喜，全年盈利肯定有驚喜，息率接近4厘，具防守力，近日股價隨大市回調，已重返宣佈盈喜前水平，現價入場風險有限，目標再試近月高位1.70元，潛在升幅一成。</p><p>唐牛</p></body></html>