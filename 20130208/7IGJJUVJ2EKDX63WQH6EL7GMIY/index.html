<html><header><meta charset="utf-8"><title>中門大開：儍的嗎 - 添馬男</title></header><body><h1>中門大開：儍的嗎 - 添馬男</h1><p>年尾流流，本來唔想再寫梁振英，希望大家好心情過蛇年。點知爆出一單梁振英出律師信兇《信報》及練乙錚事件，第一時間反應係：「儍的嗎？」</p><p>政客威脅告傳媒，外國不少，新加坡更常用，今次梁振英發律師信兇《信報》，任何人都會認為於情、於理、於法均不合，梁振英此等表面看似愚蠢作為，對象不是《信報》，也不是香港人，而是阿爺。在情方面，特首是當權者，受傳媒監察，出律師信兇傳媒，只顯示自己政治修養極低。因練乙錚文章不是針對他個人行為，而是論及特首涉黑，對整個特區政府帶來影響。<br>在理方面，文章只是將劉夢熊所爆內幕分析並作出評論，所指「涉黑」，並非練乙錚自己透露，而係來自劉夢熊。所以當律師信曝光後，大家反應係要正視聽，首先應控告劉夢熊誹謗才啱數。而梁振英乃公眾人物，他有大把機會公開反駁劉夢熊生安白造，或練乙錚引述劉言論不妥當。但實情係佢過去兩星期，從未回應過劉有關言論，反而左閃右避，為何特首放棄公開作政治回應，改為發私人律師信呢？耐人尋味。若果劉是造謠者，應先指出失實造謠所在，而不是恐嚇「建基於失實謠言」的評論。<br></p><p>整色整水　做show畀阿爺睇</p><p>在法方面，港大法學院陳文敏在商台節目中指，據1993年英國案例，政府官員無權提出誹謗罪訴訟。當時打比郡地區民選議會控告一份報章誹謗，案件去到英國最高法院（上議院法院），最終判決稱在普通法制下，政府機關及政府官員一定要受到不受限制的監察，無權提出誹謗訴訟。練之評論，不是一介草民梁振英，而是特首及整個特區政府。小弟好希望佢訴諸法庭，睇佢點收科。梁振英並不儍，佢當然唔會告《信報》或練乙錚。<br>成件事梁振英根本就係整色整水，借律師信向中央表示選舉時冇出蠱惑，冇涉黑「打劫」唐英年，用訴訟來表示清白。佢由始至終根本冇想過proceed個case，所以當《信報》登了那份「假致歉真數臭」聲明後，佢竟然話接受！此人虛招與虛偽，香港人點會睇唔到。<br>振英如果真係受屈咁嚴重，我支持你抗爭到底，千祈唔好縮沙，縮嗰個正契弟。當香港人儍的嗎？<br><br>添馬男</p></body></html>