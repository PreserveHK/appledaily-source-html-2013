<html><header><meta charset="utf-8"><title>門常開：尖啤求籤指迷津　狼英12月要走人</title></header><body><h1>門常開：尖啤求籤指迷津　狼英12月要走人</h1><p>送龍迎蛇，爽仔收爐前祝大家新年行好運，做個誠實香港人。年近歲晚，《爽報》好榮幸請嚟「熊人」尖啤幫廣大讀者去有求必應嘅黃大仙祠求籤，誠心上香跪拜之後，提出港人關心嘅10大問題，仲請嚟學咗掌相30幾年嘅黃大仙解籤師傅張瑞明依籤文直說，絕對冇呃人，信不信由你。<br>吳爽</p><p>解籤師傅張瑞明幫尖啤解籤。</p><p>劉夢熊會唔會坐監？</p><p>十六號中籤　皇叔遇水鏡<br>劉夢熊肖鼠，冇絕路，有人幫佢㗎，監就唔使坐，但會好麻煩，是非多。今年3月驚蟄後會有更麻煩嘅事，總之唔好亂咁講嘢啦。</p><p>特首或官員會唔會落台？</p><p>六十九號中籤　文公祭鱷魚<br>梁班子好多鱷魚，籤文話北京會派人落嚟平息，應該冇官落台，但梁振英喺6月同12月有非常唔好嘅事發生，12月嗰陣會好麻煩，有可能要走人。</p><p>上水站可唔可以光復？</p><p>四十六號下籤　左慈戲曹<br>近排水貨客靜咗啲只係假象，到5月時會打回原形，直頭搞佢唔掂，仲旺過之前，要等到下半年，希望政府做嘢先整番好啲。</p><p>有冇其他地區淪陷？</p><p>三十七號中籤　東坡遊赤壁<br>赤壁喺近河嘅位置，就好似上水近深圳河咁，啲水貨客只會喺嗰度，唔會去其他地方，暫時只得上水淪陷，其他區冇咁犀利。</p><p>王維基有冇電視牌？</p><p>十一號中籤　漢文帝賞柳<br>王維基𠵱家個心十五十六，成日放唔低，籤文話佢大約7月左右就拎到牌，但呢幾個月都要好似燕子咁四圍撲，搵人幫佢。</p><p>亞視會唔會執笠？</p><p>六十五號下籤　後主失國<br>亞視應該捱到明年先可能執笠，可惜救番都好難搞，今年10月仲有可能轉話事人，張籤話後面有女人出主意，有小人搞搞震。</p><p>六四有冇得平反？</p><p>八號下籤　崔子弒齊君<br>六四今年唔會平反，喺內地連講都唔得，邊個講平反就邊個遭殃！喺香港嗌媖都仲得，內地嗌就監都有得坐，所以唔好諗嘞。</p><p>香港有冇新鮮牛肉食？</p><p>三十七號中籤　東坡遊赤壁<br>香港人梗有鮮牛肉食啦，8月立秋後牛肉仲唔會咁貴㖭，因為有奇蹟出現，搵另一條水買牛，或者政府放寬入口，冬天有平肥牛食。</p><p>北韓會唔會核試？</p><p>六十號中籤　李白和番書<br>金正恩一直想再搞核試，但未必有辦法搞得到，佢已經成日催班專家去做，今年未能做到，到2014年4月就有核試危機嘞。</p><p>周秀娜有冇新男友？</p><p>三十九號中籤　夷齊讓國<br>周秀娜命帶桃花，就算佢唔吼人，人人都吼住佢，唔驚冇男朋友，唔硬頸可以復合，否則農曆4、8、12月都有姻緣，佢應該最少結兩次婚。</p></body></html>