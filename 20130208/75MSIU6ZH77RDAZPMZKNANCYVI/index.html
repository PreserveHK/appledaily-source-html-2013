<html><header><meta charset="utf-8"><title>中環在線：<br>《西遊》網絡版　騰訊搶贏獨家 - 李華華</title></header><body><h1>中環在線：<br>《西遊》網絡版　騰訊搶贏獨家 - 李華華</h1><p>比高（8220）大股東周星馳套《西遊．降魔篇》噚日終於在港上映，星爺喺套戲入面no show，部份笑位又熟口熟面，有星迷睇完唔多滿意，但有內地券商就對套戲充滿信心，有間叫宏源證券，估計《西遊》喺內地嘅票房有機會衝擊十億人仔，睇來可以追住有13億人仔票房嘅《泰冏》。<br>難怪內地上市嘅華誼兄弟爭住話，華誼係《西遊》「第一出品方，中國地區票房最大收益方」，總之就希望同呢套戲拉上最大關係。<br>就連QQ之父馬化騰，都對星爺套戲好有信心，佢間騰訊（700）旗下騰訊視頻，啱啱攞到《西遊》嘅網絡獨家版權同埋獨家官網權益，套戲落畫後，騰訊可以透過佢哋嘅視頻，喺內地獨家播套戲。內地QQ迷數以億計，星爺同馬化騰合作，對套戲嘅二輪票房（唔喺戲院上映而錄得嘅票房）應該好有幫助。</p></body></html>