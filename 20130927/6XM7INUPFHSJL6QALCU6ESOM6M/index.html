<html><header><meta charset="utf-8"><title>馮仁昭四圍超：陳浩民風之子怕改壞名</title></header><body><h1>馮仁昭四圍超：陳浩民風之子怕改壞名</h1><p>陳浩民下月7日就44歲牛一，老婆蔣麗莎（Lisa）提前送生日禮物畀佢，佢哋已經有個就嚟兩歲嘅囡囡陳雅薷，但Lisa幫老公浩民追到慈姑椗，呢個星期一喺銅鑼灣聖保祿醫院剖腹生咗約8磅嘅囝囝，母子平安，浩民噚日中午帶住大女去接老婆同細仔出院，一家四口開開心心團圓。<br>休息咗幾日嘅Lisa精神唔錯，仲出現谷奶情況，上圍升cup。有指BB中文名係陳璟軒，但浩民噚日話：「其實未定實，仲要問吓師傅，我本來想生夠龍虎豹，但冇理由阿仔叫『雅虎』，咁咪同網站賣廣告，唔怕生壞命，最怕改壞名，要諗吓先。」</p><p>餵細佬食薯條</p><p>由於囝囝喺8號颱風剛走就出世，所以Lisa為囝囝改咗英文名叫Cyrus，浩民話：「係波斯語，Cyrus係代表雲。」浩民表示要努力賺奶粉錢養B，母女同一日生日，囝囝就同爸爸一樣天秤座。<br>Lisa噚日凌晨仲喺facebook貼咗囡囡雅薷喺醫院幫手湊細佬嘅相，可愛嘅雅薷除咗要抱抱細佬，又搞笑請佢食薯條，由於細佬仲要飲奶奶，加上瞓着咗，對姐姐送到嘴邊嘅薯條，完全冇興趣。<br>撰文：馮仁昭</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p></body></html>