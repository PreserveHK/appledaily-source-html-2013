<html><header><meta charset="utf-8"><title>中環在線：過檔微軟　袋走兩億諾基亞前CEO　唔回水賴老婆 - 李華華</title></header><body><h1>中環在線：過檔微軟　袋走兩億<br>諾基亞前CEO　唔回水賴老婆 - 李華華</h1><p>原來BMW（Blame My Wife）唔單止適用於官場，商界都啱用。諾基亞早前賣走手機業務，前CEO埃洛普（Stephen Elop）獲得一筆接近兩億元嘅分手費，芬蘭民眾同政府要求佢放棄呢筆錢，佢斷言say no，原因竟然係佢同老婆搞緊離婚！</p><p>芬蘭總理出聲都冇用</p><p>芬蘭民眾與諾基亞小股東要求Elop放棄呢筆錢，不無道理，事關佢拍板將諾基亞手機業務賣畀微軟，之後佢會走去微軟繼續搵銀。諾基亞都係有苦自己知，先至賣走手機業務，Elop仲要攞走兩億元，小股東同芬蘭民眾當然唔滿意，就連芬蘭總理都出聲話好離譜。<br>諾基亞主席斯拉斯瑪為平息民憤，親自出馬同Elop密斟，勸佢回水，點知佢連主席都冇面畀，話同老婆搞緊離婚，隨時要分一半身家畀對方。即使佢肯回水，他日都可能要向對方補足差額，所以拒絕就範。<br>事情反映唔只本港部份官員、政要鍾意出事時，將問題推落老婆身上，聲稱自己乜都唔係好知，乜都係老婆話事，個別外國商界人士都用呢招，仲要遲唔遲，早唔早，攞到分手費就同老婆搞離婚，實行工作與私人感情都要重新出發咁話喎。事到如今，諾基亞主席斯拉斯瑪都要硬着頭皮撲火，指Elop獲發1,880萬歐元（約1.9億港元）補償金，符合控制權變動條件。講到尾，錢都收咗，點會咁易回水？</p><p>李華華<br>mailto:LiWaWa@AppleDaily.com</p><p>下星期，死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>