<html><header><meta charset="utf-8"><title>一周兩件：永恒平九條街 - 錢雋</title></header><body><h1>一周兩件：永恒平九條街 - 錢雋</h1><p>永恒策略（764，市值4.7億銀）潛在變現連手頭現金，挨近20億銀，相當家陣市值4倍，而且集團呢期主攻財仔業務，PE、PB平過對手超過一半，買永恒，起碼可以博翻一番。<br>永恒策略今年6月底淨資產值19.3億銀，當中，除包括近4億銀現金，絕大部分係中國星（326）CB權益，及上年尾出售觀塘物業待收現金。</p><p>現金充裕　財仔生意俏</p><p>今年7月，永恒實收觀塘物業尾數5.3億銀。到呢個月10號，永恒開始出手沽中國星。據紀錄，到咗上星期四，永恒總共沽售約3.72億股中國星，平均價0.135元。永恒action沽中國星，意味集團19億資產淨值，快變純現金，相當於每股4.2元，係現價1.04元嘅4倍。就算以中國星現價0.135元計，永恒嘅潛在增值或獲利，都高達1.5億銀，每股NAV上到4.55元，大折讓77%，或0.23倍PB，流晒口水。<br>故事仲未完結，呢期永恒策略開始發展財仔業務，由今年3月到家陣已授出借款4.6億銀，年息多企8厘。<br>以集團超級現金牛，又隨住呢瓣業務越搞越大，就算以呢個息口計（場內財仔公司借款年息20厘），永恒未來嚟自財仔業務溢利，都上到1.6億銀，PE只得2.9倍。<br>場內第一信用（8215）預期PE係32倍，0.77倍PB；靄華押業（1319）最低預期PE亦講緊9倍。另外，就快上市嘅同業香港信貸（1273），最高PE定價11倍，PB亦講緊1倍樓上。永恒平咗九條街。<br>買永恒，係咁意翻一番到2.08元，預期PE 6倍都唔夠，PB則0.45倍，未有耐追到同業水位。<br><br>錢雋<br>細價股專家<br>本欄逢周二、五刊出</p><p>下星期，死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>