<html><header><meta charset="utf-8"><title>工傷藉口 - 左丁山</title></header><body><h1>工傷藉口 - 左丁山</h1><p>肥仔Ｋ帶隊到大埔做外勤工作，因同行人手不多，自己雖是「科文」，仍要拿着𠝹刀，踎在路邊幹活，佢嘅工作態度素來勇猛，俗語所謂「文又得、武又得」，既可穿着西裝到電視台評論國際時事、中日關係，坐在冷氣房間寫中英文之信件電郵；亦可一身短打，企在的士站開通宵，到貨倉拆箱抬貨，經常一星期五日工作，晚晚八九點先至放工。但佢始終唔係手作仔出身，拎住𠝹刀𠝹紙板，不出半小時就𠝹親左手大拇指，血流如注，同事急忙用樽裝蒸餾水同佢清洗傷口，用紙巾㩒住，跳上的士往大埔那打素醫院求救。<br>入到醫院登記處，職員問：「你係公務員還是攞綜援㗎？」肥仔Ｋ答：「普通人一個！」職員望佢一眼，再問：「傷口痛唔痛，身體有冇痛？」肥仔Ｋ答：「唔痛咯。」哦，唔痛，冇再流血，即是當無事，攞籌之後就坐響度等，三十分鐘後，入房見醫生，醫生為佢打破傷風針，唔駛兩分鐘就搞掂，問佢要唔要放「工傷假」，肥仔Ｋ話唔駛，於是出去等三十分鐘，見護士、包紮傷口，護士叫佢去攞藥，於是又等三十分鐘，肥仔Ｋ計過，在醫院內前後加加埋埋等咗近兩小時，做實際醫療工作（打針、紮傷口）不足五分鐘，不禁口出怨言，點知有一位師奶即刻有回應：「先生，唔好嘈咯，那打素醫院算係快嘅嘞，上次我同個仔去北區醫院睇症，係朝九晚五，返工咁返呀！」肥仔Ｋ聞言，伸吓條脷，唔敢再出聲，直奔回公司總部做嘢。<br>晚上放工後，肥仔Ｋ遇到長輩工程Ｃ，工程Ｃ教佢：「正路就係攞假一兩日，返公司填表報工傷，冇人敢話你嘅。」肥仔Ｋ話：「係為公事而受傷，但無大礙吖，點解要放假兩日？」工程Ｃ話：「你的確天真，出面有一啲人郁吓就報工傷，要放假唞唞嘅啦，見到政府醫生就最好，就算冇傷口，但一味話全身有痛，唔知邊度痛，醫生差不多一定俾張三日假紙。我自己就見過唔少，批准過無數次，事實上冇得唔批假嘅，否則工人嘈上勞工處，我就死梗，呢啲工傷假，有真有假，假多真少，但勞工處一定係幫住工人嘅，我地做阿頭，無謂搵交嗌吖。」哈，原來糯米治木蝨，肥仔Ｋ一位師兄係政府醫生，呢位師兄對肥仔Ｋ講：「其實有一啲人成日話周身痛，要攞假紙，試過五六次之後，發覺無特別病徵，照Ｘ光又照唔到嘅話，我地就會refer（轉介）呢啲人去睇精神科，佢地一聽見要見精神科醫生，立刻鬆人！」</p></body></html>