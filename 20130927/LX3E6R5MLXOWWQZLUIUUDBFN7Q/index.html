<html><header><meta charset="utf-8"><title>林欣彤陳家樂一杯啡兩份飲</title></header><body><h1>林欣彤陳家樂一杯啡兩份飲</h1><p>【銅鑼灣】林欣彤同羅孝勇2010年因參加無綫《超級巨聲2》擦出愛火花，但上星期六林欣彤出席活動時，暗示三年情已玩完，仲有傳佢因失戀而傷心落淚。事實上又唔使太同啲後生仔擔心嘅，感情有時來得快去得仲快，據聞林欣彤已經開始咗下一段戀情，對象係英皇歌手陳家樂。</p><p>日前陳家樂喺銅鑼灣出席活動嘅時候，欣彤就專登同位女性友人去等佢收工。大概下晝3點鐘，林欣彤戴住口罩同位女友人喺禮頓道行街，佢哋先去咗附近嘅丹麥麵包店買熱狗同薯條，等攞嘢時已見佢行出門口講電話，嘴角掛住一絲絲笑意。之後佢一路行一路食，去到附近嘅Starbucks咖啡店前，見到欣彤不時回頭，原來陳家樂已做完活動會合佢哋。欣彤好開心上前會合陳家樂講個不停，心情興奮，仲一馬當先彈吓彈吓咁入咗咖啡店揀蛋糕同飲品。</p><p>「好多人疼錫我」</p><p>三個人搵咗個角落位坐低，拉低口罩嘅欣彤一輪嘴咁同陳家樂講嘢，仲將自己飲過杯咖啡遞畀對方飲，感覺好似小情侶，而位女友人都好識做，成日行開造就二人世界。佢哋坐咗半個鐘離開，上咗架的士去天后。林欣彤噚日為新碟《District 23》宣傳，佢話：「感受到好多人疼錫我，幫忙我，我改變咗好多。」唔知當中有冇陳家樂份呢？<br>採訪、攝影：楊浩賢、吳耀輝<br></p><p>下星期，死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>