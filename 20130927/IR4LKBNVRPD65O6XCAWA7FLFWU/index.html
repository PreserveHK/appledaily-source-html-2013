<html><header><meta charset="utf-8"><title>電視撈飯：《最佳女主角》下周播芷珊搞喊Kelly卿卿</title></header><body><h1>電視撈飯：《最佳女主角》下周播<br>芷珊搞喊Kelly卿卿</h1><p>黎芷珊幫無綫主持嘅清談節目《最佳女主角》下周一晚首播，受訪嘉賓包括劉嘉玲、袁詠儀（靚靚）、陳慧琳（Kelly）、劉曉慶、梁詠琪（GiGi）同葉玉卿等。噚日無綫喺尖沙嘴圓方戲院幫芷珊搞咗個首映會，芷珊好友譚玉瑛、麥長青等齊齊撐場。現場播咗15分鐘剪到碎濕濕嘅節目片段，嘉玲、卿卿、Kelly同GiGi等都有講到喊或者眼濕濕。</p><p>靚靚：冇俾人包過</p><p>片段中靚靚話：「我真係覺得係男女關係拍拖，唔知俾人包嘅感覺。」仲有「我冇俾人包過」，但就冇講到靚靚所指係邊個。芷珊訪問舊愛鄭伊健嘅另一舊愛GiGi時，追問當年GiGi俾人叫「好勝GiGi」，同埋當年攞生日蛋糕去伊健屋企慶祝，跟住call記者嚟嘅傳聞，但現場只係播咗芷珊嘅問題，冇GiGi答案。另外，嘉玲喺片段度話：「係上頭叫佢嘅指示」、「見到呢四個人會多謝佢」，同埋「我冇拍過《省港旗兵》」，之後鏡頭一轉就影住嘉玲喊。</p><p>下星期，死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p><p>青霞舒淇拒受訪</p><p>噚日問番芷珊，到底嘉玲究竟講乜嘢？係咪講番當年被綁架事件？芷珊就大賣關子話：「你哋自己睇啦！」聽講嘉玲喊係因為講到早年過咗身嘅爸爸，唔係其他原因。另外，芷珊話本來想訪問林青霞同舒淇，不過俾佢哋拒絕咗：「想搵舒淇，不過佢唔想講太多以前嘅嘢。」今次節目暫定35集，芷珊都有要求嘉賓講個小秘密，至於係乜嘢呢？芷珊又繼續賣關子囉。<br>版主：陳基征</p></body></html>