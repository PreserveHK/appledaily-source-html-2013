<html><header><meta charset="utf-8"><title>中環在線：超人四叔前後腳北上唔傾投資　各做善事 - 李華華</title></header><body><h1>中環在線：超人四叔前後腳北上<br>唔傾投資　各做善事 - 李華華</h1><p>城中兩大孖沙近日齊齊北上做善事。「超人」李嘉誠噚日靜靜雞去咗西安，捐錢贊助當地文化教育事業；剛捐地畀博愛嘅「四叔」李兆基就繼續慈善之旅，今日去四川為佢捐錢起嘅醫院主持開幕儀式。</p><p>超人即日往返西安</p><p>超人噚日上晝十點幾坐私人飛機飛上西安，微博仲不時有人轉發佢老人家嘅相，墟冚程度拍得住領導人出巡，聽講佢下晝去咗參觀兵馬俑，即晚飛返香港。超人今年85歲，咁飛法都咪話唔辛苦，咁佢無端端西安一日遊又搞乜呢？<br>唔知係咪有人一廂情願，有報道話超人呢次係去參觀節能科技研討會同埋觀光旅遊投資項目，仲有網民離譜到叫超人投資足球，實情佢係去做善事，幫李嘉誠基金會贊助嘅「展璞計劃」主持啟動儀式，捐錢提高當地女性教育同增加配套，希望佢哋學成後可以回饋農村。<br>四叔就今日出發去四川，事關2009年汶川大地震之後，四叔即刻捐咗8,000萬元畀重災區之一嘅廣元市，興建醫院，呢間醫院最近落成，市政府特登邀請佢老人家上去主持開幕儀式。</p><p>四叔近年經常講「錢財聚散有道」，自己捐地之餘，仲呼籲其他大孖沙一齊做多啲善事。新世界發展（017）主席鄭家純可能受到感染，噚日話捐錢捐地都會諗諗，如果個個都係咁諗，咁世界就美好得多喇。咁佢哋賣樓可否唔好賺到咁盡，等多啲小市民完成置業夢先呢？唔通賺得盡先可以行善？<br><br>李華華<br>mailto:LiWaWa@AppleDaily.com</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>