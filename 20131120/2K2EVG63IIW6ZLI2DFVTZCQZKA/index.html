<html><header><meta charset="utf-8"><title>火辣戰果：中國悶和沙地未出線 - 咖喱</title></header><body><h1>火辣戰果：中國悶和沙地未出線 - 咖喱</h1><p>亞洲盃外圍賽C組，中國在西安迎戰沙地阿拉伯，踢成0:0，未能提早出線決賽周，繼續排小組次名，下仗將與第3位的伊拉克一決高下。<br>沙地前4輪全勝，已經提早出線；而國足只要今場贏波，便可肯定晉級。相比上場小勝印尼1:0，國足今仗前場大變陣，于大寶及武磊失去正選，郜林改踢中鋒，孫可、姜寧及張稀哲從後支援，防線就有老將孫祥復出，鎮守左閘。廣州恒大班主許家印及教練納比都有入場觀戰。<br>上半場雙方勢均力敵，在中場屯重兵，攻門不多，國足主要靠死球製造威脅；在15分鐘，國足獲得黃金機會，鄭智長傳，越過沙地的防線，姜寧突破越位，單刀埋門，但他不夠決斷，被回防的沙地球員飛鏟解圍。<br>換邊後，國足控球稍為佔優，雖然于大寶及武磊先後被換入場，但攻勢仍然不夠入肉。完場前，孫祥有個罰球機會，但柱邊出界，最終國足主場以0:0悶和沙地，未能提早出線。<br></p><p>下輪訪伊拉克決生死</p><p>同組另一場比賽，伊拉克作客以2:0擊敗榜尾印尼。完成今輪比賽後，沙地續以13分居榜首，中國以8分緊隨其後，伊拉克則有6分排第3，印尼則以1分敬陪末席。在明年3月舉行的最後一輪外圍賽，中國需要作客伊拉克，只要保持不敗便肯定以次名出線。<br></p><p>傳納比拒任國足主帥
</p><p>另外，內地媒體引述消息人士，納比已經拒絕了中國足協邀請，不會出任國足主帥。報道指，當局在亞冠盃決賽後，已經接觸過納比，但後者不滿某些條件而拒絕。文：咖喱</p><p><br>足本收睇《亂噏24》x楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>