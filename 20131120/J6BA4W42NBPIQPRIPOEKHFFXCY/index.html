<html><header><meta charset="utf-8"><title>中門大開：傳媒keeper下場 - 添馬男</title></header><body><h1>中門大開：傳媒keeper下場 - 添馬男</h1><p>陳志雲公開與節目主持人李慧玲WhatsApp內容，否認對佢施加威脅，手法都幾低。可能浸淫TVB金枝慾孽式宮廷醬缸太耐，點睇都唔似AO出身，做過傳媒管理層，似有小三情慾短訊要公開自白嘅二打六藝人。</p><p>商台CEO　負責擋子彈</p><p>節目調動、商業糾紛、顧問建議，呢類藉口都聽咗十幾年，𠵱家仲攞出嚟講，真係搵鬼信。所有事件都要put it into the context去閱讀，而唔係WhatsApp一兩句字眼。商台早有前科，十年前續牌，俞琤請來蔡東豪做CEO，原意係搵人做替死鬼，封大班及毓民咪，向董朝政府交差，蔡東豪就係今日陳志雲，當然佢比陳志雲高幾皮，在俞琤不斷施壓下，蔡拒絕執行炒人指令，代價係最終被商台炒魷。而最後俞琤硬着頭皮自己赤膊上陣，到直播室與大班公開對質，搞到自己眼鏡都差啲跌落地，成為笑柄。自此俞琤公眾形象盡毀，商台晨早時事節目無晒吸引力，用過俞琤老友施南生做主持，越做越沉，如果冇李慧玲調上去做晨早，一早根本就冇人聽。<br>商台接二連三發生呢種事件，不應怪責陳志雲，佢不過係替死鬼，若事情鬧大成政治事件，下一個被炒將會係志雲大師。一日有俞琤在商台，邊個做CEO都不過用來擋子彈，最終穩坐釣魚船者，幾十年來只有俞琤一人。大家有冇諗過點解？答案好簡單，為咗個牌乜都得，高薪搵條keeper就得。黑社會賣老翻，都會搵條道友做keeper去頂罪，道理有幾高深複雜？<br>志雲大師既然已整污糟隻手，有第一次，自然有第二三次，下一個熱門人選係潘小濤、陶傑，排住隊上。陶傑光明頂做咗近十年，應該係時候調動節目囉，最好搵件娛圈自己友頂替，專做香港娛樂咪幾好，廣告仲即刻會多咗，只要商台肯配合，自然可以分到維穩費。港人治港之所以成為一個永遠失敗政治現象，就係因為大家有後門走，唔使做好本份。一條蛋散局長黃錦星上李慧玲節目，一定會俾人砌到散，要怪就怪梁振英點解搵埋一班蛋散做局長，𠵱家反而怪責主持人，簡直黐線。政客諉過傳媒，北京又信以為真，於是政客毋須提高自己質素，一旦出事就祭出三幅被：傳媒惡意針對，背後又有英美境外勢力，所以特區施政寸步難行……（下刪200字）。<br>行會內充斥住一群仇恨傳媒嘅政客，大家都有俾傳媒狙擊、批評嘅經驗，當有機會報仇時，仲點會放過傳媒人。但大家唔使太悲觀，通常郁到傳媒，已代表進入深切治療部，若政績及民望再無改善，難再有替罪羊，當中央再度問責時，屆時就輪到政客付出代價！<br><br>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>