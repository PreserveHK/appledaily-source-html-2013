<html><header><meta charset="utf-8"><title>隔牆有耳：網上問卷一答現形　麥美娟左過長毛 - 李八方</title></header><body><h1>隔牆有耳：網上問卷一答現形　<br>麥美娟左過長毛 - 李八方</h1><p>唔少人都話，自從社民連、人民力量同地產霸權嘅興起，近年政治光譜越拉越闊，左右分明，左翼、右翼互相攻伐，例如睇吓陳雲嘅facebook日日大鬧左膠就知道。外國網站 http://politicalcompass.org有一份問卷，測試到你喺經濟立場係左定右，政治上係專權定係自由主義，八方請各個政黨代表試做，結果發現，香港政壇，充斥「自由左膠」！ </p><p>呢個測試要求受訪者完成「六頁紙」（喺囉，又係六頁紙呀），透過幾十條環繞對國家、經濟、槍械、毒品、社會價值觀、同性戀嘅問題，要受訪者表態。八方分別搵嚟七個政黨中人做測試，當然佢哋嘅測試結果唔代表該黨立場啦。<br>除咗自由黨李梓敬，全部受訪嘅人都係傾向自由主義同左傾，政經光譜同印度聖雄甘地同西藏達賴喇嘛相近。最左嘅議員竟係工聯會麥美娟，佢仲左過社民連長毛，麥美娟話，「其實大家都係親基層，我比較開心個測試話我似甘地」。經民聯梁美芬就話，原本以為自己係右傾，點知出咗嚟係左傾。啱喎，有人話佢係「新左王」吖嘛。<br>長毛就話，甘地唔係左或右，而係精神領袖，仲批評個測試好無謂，問題係考邏輯多過政治表態。泛民當中，較為右嘅係民主黨林卓廷，佢仲右過公民黨陳家洛同公專聯莫乃光，兩個都話，做咗「左膠」只因個香港社會太唔公義。<br>李梓敬就係唯一傾向專權政府同右傾嘅人。佢話測試相當準確，對結果一啲都唔意外，一嚟佢係支持強權嘅政府有效率施政，加上認為擁有槍械本身冇問題，又反對同性戀，道德觀非常保守。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>