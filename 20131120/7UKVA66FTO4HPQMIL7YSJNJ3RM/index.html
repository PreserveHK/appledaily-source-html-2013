<html><header><meta charset="utf-8"><title>智取大市：四大理由要追雅士利 - 晉佳</title></header><body><h1>智取大市：四大理由要追雅士利 - 晉佳</h1><p>三中全會全文提到單獨二胎，果然夠震撼，相關概念股升到爆燈。受惠嘅奶粉股裏面，雅士利（1230）目前必然係首選，近期股價強絕同業股份，就知小弟無吹水。論原因，第一，業務有強勁改善空間；第二，估值相對同業未算貴；第三，全購3.5元完成，貨乾，全無蟹貨，升得起；第四，當初3.5元搵咗唔少big name入股，包括淡馬錫同厚樸基金，幕後擺明見你係大牌先預你玩，普通hedge fund真係睬你都儍，要貨就唔該喺市場幫手掃上去！<br>所以上周二復牌，4元優惠價停唔夠一日，就一去無回頭衝咗上去，全購後啲貨一早收齊，都費事等你有機會買平貨。</p><p>管理層「蒙牛化」</p><p>至於5.09元夠唔夠平，答案係依然平。先講吓故仔，雅士利本身從事國產奶粉，過往一直唔受歡迎，原因係三聚氰胺事件後，內地人唔信自己人做嘅奶粉，有錢就買外國奶粉，所以雅士利只能進軍三、四線市場，之後佢話引入新西蘭奶源，準備做類似合生元（1112）嘅假洋奶業務，市場當時半信半疑。另外，遠在三聚氰胺事件當中，雅士利舊管理層勁無義氣，曾經唔肯向分銷商回收奶粉，跟住得罪咗好多分銷商，估計事件大大影響其後銷售表現。<br>不過，上述問題，自從蒙牛（2319）入主之後，已經成為過去。<br>蒙牛喺今年6月宣佈每股3.5元收購雅士利，其後仲更加換埋管理層，由蒙牛總裁孫伊萍出任主席，實行將管理層「蒙牛化」。賣奶粉，信心是最緊要一環，而自此之後，雅士利就係蒙牛嘅奶粉業務旗艦，無論係雅士利嘅國產奶粉定係假洋奶，都有蒙牛信心的保證，未來銷路肯定大踏步，加上中央有意打造國產奶粉龍頭，蒙牛旗下的雅士利點會無份？<br>至於業務即時正面影響，相信係同分銷商關係突然破冰，仲可以利用蒙牛分銷網絡賣奶粉，咁你話，長遠銷量有乜法子唔勁。可見將來，只要產能配合到，雅士利收入同盈利應該能夠爆發式增長。</p><p>首站目標價6.27元</p><p>論估值，經過一輪升勢過後，雅士利歷史市盈率去到30.76倍，由於收入、盈利基數低，增長潛力相比阿媽蒙牛同對手合生元更大，絕對唔算貴。如果簡單用市賬率計價，雅士利3.53倍，由於盈利潛力比蒙牛更高，所以估值可以比蒙牛貴，但蒙牛市賬率都要成3.95倍。<br>假設蒙牛股價唔上唔落的話，雅士利估值要同蒙牛睇齊，至少要升到5.7元，如果高蒙牛估值一成，就可以睇6.27元，晉佳將雅士利首站目標價訂喺6.27元，事實上亦算保守。由於噚日股價開始出現調整，未知整固幾耐，所以建議分段吸納較穩陣。<br><br>晉佳<br>本欄逢周三刊登</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>