<html><header><meta charset="utf-8"><title>求驗客手記：烏拉圭直飛英國戰打吡阿蘇坐老細專機</title></header><body><h1>求驗客手記：烏拉圭直飛英國戰打吡<br>阿蘇坐老細專機</h1><p>打工仔表現好，老闆梗係錫晒啦。家陣喺英超排第2嘅利物浦，周六會作客葛迪遜公園球場，同愛華頓進行默西賽德打吡大戰。紅軍班主約翰亨利為咗隊中嘅王牌射手蘇亞雷斯（阿蘇），有多大半日時間休息以備戰呢場「6分波」，不惜工本出動自己架私人飛機，等阿蘇一踢完世盃附，就即刻由烏拉圭飛返英格蘭。<br>烏拉圭周三會喺主場同約旦進行世盃附次回合，場波開英國時間周三晚上11點，所以如果照原定計劃，阿蘇最快要到周五中午先返到英格蘭。利物浦作客對愛華頓場打吡，就喺周六晏晝12點45分開波，換言之阿蘇得番唔夠24粒鐘嚟備戰呢場英超大戰。</p><p>多大半日休息時間</p><p>紅軍今季打得好，家陣以7勝2和2負排次席；由於領先兩分嘅「1哥」阿仙奴會喺同日晏晝3點先至對修咸頓，所以如果紅軍贏到同市宿敵愛華頓，就會上榜首，班主約翰亨利梗係好重視呢場波啦！<br>英國傳媒話，約翰亨利為咗令今季喺6場英超入8球嘅阿蘇，能夠有百分百狀態踢呢場激戰，於是決定用佢架私人飛機，直接將阿蘇載返英格蘭。消息話，佢架機會由美國波士頓出發到烏拉圭首都蒙特維多，等場世盃附一吹完場雞，就接阿蘇上機直接返英格蘭利物浦。機程大約係16個半鐘，即係話，阿蘇最快可以喺英國時間周四黃昏返到利物浦，足足多咗大半日時間休息。<br>其實，烏拉圭足總同利物浦嘅關係向來唔錯。之前烏國足總冇用「5日前歸隊條例」撻紅軍，畀阿蘇幫佢哋踢埋對富咸場英超，先歸隊打作客對約旦嘅世盃附首回合。亦因為呢個原因，利物浦禮尚往來，冇要求幾可肯定出線嘅烏拉圭（首回合贏約旦5:0）特准阿蘇唔使踢而提早放人。聽講今次紅軍提出用私人飛機接阿蘇，烏拉圭足總都好配合，唔使佢一定要跟大軍一齊走。</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>