<html><header><meta charset="utf-8"><title>孝敬祖父母 - 左丁山</title></header><body><h1>孝敬祖父母 - 左丁山</h1><p>房屋協會賣樓有新猷，想出一個「長幼共融」發展理念，喺筲箕灣推出「樂融軒」，高層有214個單位以市價出售，低層有60個單位租俾60歲以上長者，而且附加一項條件，準買家如果為長者租住單位，不論彼此有無血緣關係，只要肯宣誓表達長期照顧長者租客及提供租金擔保，就可以優先買入單位。<br>咁嘅安排前所未有，安排亦比較複雜，但主要目的好明顯，就係鼓勵一家三代甚至四代住在同一大廈，例如仔女結婚生子就買樓住在高層，父母/祖父母就租樓住在低層。至於邊個着數啲，未必係子女照顧父母嘅箒，以今日嘅社會情況睇，其實大有可能係父母出首期幫助子女買高層，自己蝕底啲，就在低層租一個單位。左丁山一位朋友有三層樓，本來與兒女住在一層，另兩層放租，前年兒子娶妻，今年女兒嫁人，皆因樓價、租金太高，難找新居，朋友於是自己住番舊一層，另外兩個單位分別俾兒媳，女與女婿居住，犧牲了租金收入。以房協嘅「樂融軒」售樓條件比較，其實要宣誓長期照顧親人嘅，可能係低層長者租客──照顧高層年青買家也！<br>無論如何，當大家庭觀念日漸淡薄之時，房協此舉對社會總有益處，值得支持。退休新亞校友呂令意校長（前何文田官中校長）有感於香港社會之敬老意識不算強，時下只有母親節、父親節，好似祖父母唔駛理會咁樣，但因港人壽命長，三代同堂家庭日多，呂校長於是與同道中人發起咗一個「祖父母日」，得到好多教育機構、志願機構及文化團體支持，喺十一月十日在摩理臣山香港專業教育學院舉行第一屆「祖父母日」，請中大校長沈祖堯教授主禮，沈校長話希望各人繼續努力，一年接一年，將十一月十日定為「祖父母日」。呂校長話希望喚醒社會各階層，重視孝道，為人父母者能從家庭開始「身言雙教」，以身作則，言行一致，為孩子樹立好榜樣，自少養成孝順父母習慣。房協總裁黃傑龍係呂校長嘅新亞師弟，黃總以「長幼共融」概念賣樓，不妨請呂校長/師姐去宣揚吓敬老孝道！<br>今時今日講孝道，似乎復古，但有人願意講，願意鼓吹，一定係好事，80後，90後請注意呀，想父母以至祖父母為你買樓？聲氣好啲得唔得呀？</p></body></html>