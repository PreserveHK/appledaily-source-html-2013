<html><header><meta charset="utf-8"><title>呂中豪傑：地下鐵碰着他</title></header><body><h1>呂中豪傑：地下鐵碰着他</h1><p>英德大戰前夕，敵意極濃嘅德軍賽前不斷放狠話，車路士前鋒舒賀爾尼帶頭掀起「口水戰」，直指朗尼未夠班踢德國隊，再有名宿波歷克明寸宿敵唔同「呢」，「三獅」邊有德國咁多歷史包袱（冠軍），充滿火藥味。不過德國國家隊周一突然玩親民，成班球星連同主帥路維，竟然有專屬旅遊巴唔坐，選擇搭地鐵去溫布萊操練，明顯大軍作客前夕，心情仍然相當放鬆。<br>相信唔少球迷都非常羨慕可以同德國球星「夾鐵」嘅乘客，試想想作為上班族嘅你，平日有幾憎恨地鐵呢個地方？明明大家各不相識，偏偏要被迫共處一個車廂，每日都經歷「五味雜陳」，香水味、汗味、洗頭水味、臭丸味、麵包味……但當日幸運嘅英國乘客，一打開車門就上演「地下鐵碰着他」嘅驚喜情節，梅迪薩卡、舒姆沙、馬高列奧斯、馬里奧葛斯、曉姆斯，平日喺球場都遙不可及嘅球星，居然跟你擠身同一卡車廂，真係好想盡顯好客之道，向揸住紙仔「自由行」嘅德國男神指點迷津一吓，可恨本人不禁要慨嘆一句「有些機會不是我的」，聽朝搭地鐵能避過自由行拉篋輾腳已經要感恩。<br><br>文：呂晨<br>以女性角度看球星新聞，唔用眉筆用原子筆寫低球壇百態！</p><p><br>足本收睇《亂噏24》x楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>