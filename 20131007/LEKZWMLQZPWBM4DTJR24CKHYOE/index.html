<html><header><meta charset="utf-8"><title>美國紡織業復蘇 - 左丁山</title></header><body><h1>美國紡織業復蘇 - 左丁山</h1><p>前星期，有一位讀者來電郵要求左丁山提供顧問名字，教佢如何由廣東製衣搬廠至柬埔寨、緬甸，因為廣東人工太貴，賺錢艱難，必須諗辦法喎，左丁山唔係工業專家，難以回覆，故此請佢向工業總會或生產力促進局查詢。<br>十月二日，蘋果B7版報導紡織界靚仔議員，自由黨鍾國斌話已與緬甸當局達成協議，在仰光省和Bago省取得兩幅土地，發展工業園，為期70年，地價係租金一蚊一呎，會招攬香港紡織商到緬甸發展，因為「廣東已經冇得做。」<br>咁啱，十月一日嘅「國際先驅論壇報」IHT有全版報導美國紡織製造業有復蘇跡象，過往外判俾中國工廠嘅紡織製衣業，紛紛回流，在美國設廠生產，明尼蘇達州之大城市明尼阿坡利斯市尤其興旺，美國紡織廠重新在美國設廠，原因只有一個──成本，皆因中國人民幣升值，中國工人加薪快，其他費用不斷增加，加埋運貨費及船期，好多美國批發零售店計過數，向美國本土工廠落訂單仲划算，好過向廣東香港人工廠落單。<br>美國國內訂單湧至，廠商頭也大了，因為搵唔到工人也。過往二十年，美國紡織業基本上已全部外判俾中國，27%本土工人已退職，新人搵唔到，明尼蘇達州啲工廠聯合起來組織縫衣訓練課程，但入讀者少，中途退出者又多，遠水、少水不能救近火，惟有向新移民打主意，到柬埔寨、越南人區域大力宣傳請車衣工人，介紹人可得獎金。<br>全球化去到某一階段，幾乎達成經濟學上之factor-price equalization（生產要素價格同等化）之後，市場就會指揮企業家行番轉頭，生產要素就是土地、勞工與資本。過往美國之土地、勞工、資本價格貴過中國好多，紡織就曾大量流向廣東工廠，經二十餘年發展，即使中國生產要素價格仍然未及美國，但加上交易費用之後，已經無顯著差距，美國人就會諗到，不如班師回朝，在美國製造咯。紡織業二百年來都是如此，由英國蘭開夏轉向美國東南州份，再轉向日本，1960年代逐漸轉向亞洲四小龍，然後往中國，現在香港廠商要去緬甸（人工低廣東七至八倍），但適逢美國廠商話要重振美國紡織業，鍾國斌等人若不快馬加鞭，時機難以把握了。</p></body></html>