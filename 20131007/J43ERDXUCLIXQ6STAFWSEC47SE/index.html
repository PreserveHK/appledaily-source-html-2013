<html><header><meta charset="utf-8"><title>柏案驚奇：點解鍾意弱隊？ - 方栢翹</title></header><body><h1>柏案驚奇：點解鍾意弱隊？ - 方栢翹</h1><p>睇波，基本目的是娛樂。對「初學者」而言，梗係邊隊勁就捧邊隊！故此香港80年代孕育了一批利物浦Fans；90年代便多了一堆曼聯躉。部份球迷索性更簡單：邊隊勁就捧邊隊！捧開嘅曼聯進入低潮，立即煙消雲散；愛隊隨即轉成阿仙奴、車路士、甚至曼城。有資歷較深嘅球迷，對上述「勝利球迷」深惡痛絕，認為他們膚淺、冇義氣！我又冇咁強烈嘅反應，睇波都係為娛樂啫，點解要捧隊輸嘅咁無癮？「勝利球迷」乃係人之常情。<br>有人愛埋堆，亦有人偏愛與眾不同：邊隊係風頭躉，就憎佢！我相信曼聯近廿年在英超贏到開巷時，好多人成為其挑戰者：紐卡素、阿仙奴、車路士及曼城嘅球迷，都係因「反曼」而起。我便見證身邊一位仁兄，由追隨兵工廠、轉到車仔再到前季「轉會」曼城，背後原因，不言而喻。<br>又有一類，連反強隊都嫌唔夠獨特，專愛捧冷門。可能因樸茨茅夫爆冷贏過屆足總盃，或者可能因修咸頓有場大炒過曼聯6:3，於是從此愛上。我當然欣賞鍾情細會球迷的情操；然而，外國球迷愛弱隊，多因那是其家鄉球隊，自出娘胎便受老爸薰陶，識行便每周被帶入場睇波，是成長的印記。這種原因捧一支弱隊，好像紥實多了。<br>當然，捧強隊都有長情的。紅軍迷、兵工廠迷，今季應該開OT都會無啦啦會心微笑，這是對愛隊一直堅持的回報；而曼聯躉看見球隊贏包尾大幡都要九牛二虎之力，你會選擇離棄，還是更加肉緊打氣？文：方柏翹</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24  </p></body></html>