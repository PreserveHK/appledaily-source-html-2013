<html><header><meta charset="utf-8"><title>求驗客手記：再做絕殺王C朗狂舞派</title></header><body><h1>求驗客手記：再做絕殺王<br>C朗狂舞派</h1><p>為咗贏波，你可以去到幾盡？基斯坦奴朗拿度（C朗）補時4分鐘怒射破網，繼續做絕殺王，幫皇家馬德里上周六作客反勝利雲特3:2。入波後，C朗仲興奮到除衫，騷肌肉，兼走到去場邊跳舞慶祝。</p><p>領皇馬3:2反勝利雲特
</p><p>皇馬呢場踢得麻麻地，被利雲特嘅巴巴迪亞華拉先開紀錄，雖然沙治奧拉莫斯及後追平，但艾沙亞喺86分鐘幫利雲特入多球，搞到皇馬落後1:2。雖然得番幾分鐘，都夠皇馬反勝。艾華路莫拉達喺90分鐘先救球隊一命，追成2:2，但講到做英雄，始終都係C朗。踢到93分鐘有多，C朗喺禁區邊勁射，省到對方球員再中柱彈入，絕殺利雲特，幫皇馬驚濤駭浪下反勝3:2。<br>C朗入完波後high到爆，即刻除咗件波衫，大騷肌肉，就算攞黃牌都冇所謂。雖然鏡頭冇交代到C朗除完衫做啲咩，但場邊攝影師就影到，佢半裸咁走去場邊跳舞。齋睇相，我求大俠都唔知C朗跳啲咩；但英國《每日郵報》就話佢嘅舞步好似某個愛爾蘭嘅舞蹈員喎，計我話，C朗都係興奮得滯，忍唔住狂舞幾步啫，應該唔係扮任何人。<br>C朗場場入波就唔係咩大新聞，但我求大俠發現，佢近4球聯賽入波，有3球都喺90分鐘後先入；包括9月底作客艾爾切，佢補時入波幫皇馬2:1絕殺。𠵱家C朗真係越近完場越恐怖！<br>除咗C朗，呢場前鋒賓施馬都係焦點，因為佢累積562分鐘西甲入球荒，呢場踢到78分鐘就被換走；反而小將莫拉達就有入波。教練安察洛堤暗示可能棄用賓施馬，「有呢個可能性。雖然莫拉達冇賓施馬嘅經驗，但佢有技術同熱情，係球隊重要一員。」</p><p>馬體會、巴塞8連勝
</p><p>皇馬嘅宿敵巴塞隆拿就贏得輕鬆，雖然美斯受傷，但有阿歷斯山齊士梅開二度，加埋尼馬同沙維各入一球，助巴塞主場大炒華拉度列4:1。尼馬今場有入波又有助攻，當然搶鏡，但中場桑治102次傳球全部畀到隊友，成功率百分百！<br>周日西甲早場，馬德里體育會憑迪亞高哥斯達梅開二度，主場贏切爾達2:1；同巴塞一樣8戰全勝得24分，但巴塞得失球較好，所以排榜首。</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>