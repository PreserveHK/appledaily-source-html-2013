<html><header><meta charset="utf-8"><title>中環在線：嘉麟樓奶月換師傅舊帥升呢　挖利苑師傅接手 - 李華華</title></header><body><h1>中環在線：嘉麟樓奶月換師傅<br>舊帥升呢　挖利苑師傅接手 - 李華華</h1><p>今日先至係農曆六月初一，距離中秋節仲有兩個半月，城中名人熱捧嘅半島酒店嘉麟樓奶黃月餅，已經透過網站賣完，唔通真係「行船爭解纜，月餅我賣先」？不過話時話，買咗嘉麟樓月餅嘅仁兄，今年要試真啲味，事關主理開嘅葉永華師傅已經升為「半島集團點心大使」。</p><p>葉師傅升任點心大使</p><p>葉永華師傅已屆花甲之年，27年前創製嘉麟樓奶黃月餅，佢原本打算舊年底退休，唔再做嘉麟樓點心部主管，半島卻極力挽留，新設「半島集團點心大使」呢個全職職位畀葉師傅，葉師傳今年一月就開始成為點心大使，四圍飛去其他國家嘅半島酒店，為中菜點心業務畀意見。</p><p>嘉麟樓於是從利苑集團請來方利興師傅，頂替葉師傅做點心部主管。雖然葉師傅升呢，但整奶黃月餅咁大件事，聽聞佢今年仍然會坐鎮，同方師傅一齊負責統領幾十位師傅手造月餅，味道有冇分別，會唔會因應每盒加到485元而更加好味，真係要拭目以待。</p><p>買唔到嘉麟樓月餅都有其他選擇，舉例，1986年加入半島嘅葉潤發師傅舊年以「望月」品牌推出手造奶黃月餅，網上訂購至本周三，預訂價每盒208元，正價228元，冇加價。再唔係，富豪飯堂福臨門今年亦擬加入月餅銷售戰團，願意畀premium買品牌月餅嘅仁兄不妨等等。<br><br>李華華<br>mailto:LiWaWa@AppleDaily.com</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】  http://bit.ly/appledailyiPhoneapp <br>【Android版】  http://bit.ly/appledailyandroidapp  </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>