<html><header><meta charset="utf-8"><title>專題：馬鞍山警署兵變　火爆警司逼跑數</title></header><body><h1>專題：馬鞍山警署兵變　火爆警司逼跑數</h1><p>馬鞍山警署近日接連生事，6月25日一名警長被火爆警司責罵後，當場暈倒送院；27日另一名警員又因病假問題，危站天台企圖跳樓，事件矛頭都指向新任警區指揮官倪紹基。<br>事後警員間互相瘋傳WhatsApp，發洩對指揮官的不滿，管理層也為此出澄清信，呼籲所有人支持指揮官。<br>之後再有警員主動找《爽報》爆料，指受到指揮官的不合理對待，更強迫他們「交數」，每日規定抄牌和查身份證數目，「我哋嘅指揮官已經去到一個瘋狂狀態，經常掟雜物講粗口，做出一啲好侮辱性嘅行為，將自己嘅情緒發洩喺下屬身上」。　記者：謝志輝　攝影：劉啟文</p><p>「𠵱家無論早、中、夜更嘅中層管理階層，早上都必須向佢提交工作報告，逐個細節解釋，如果唔合佢心意，一定收唔到工！」當差已20年的警員陳仔（化名），向《爽報》爆料時仍怒氣沖沖，表示以前巡邏無事發生時，工作報告可以沒有詳細內容，但現在上司指示一定要有內容，例如抄了多少牌，查了多少身份證，或者解釋為甚麼沒有抄牌和查身份證。<br>而警員覺得最大問題，就是每名警員必須「跑數」，「當咗20年差，從未聽過行動要有數！𠵱家每日出外巡邏之前，就會收到暗盤指示，每個警員最少踢三個竇（查身份證），抄牌少過五個唔好返嚟！」陳仔解釋，暗盤是指揮官不直接向他們下令，而經幫辦向下施壓。</p><p>每月抄牌1,200個　冇時間拉人</p><p>所有警員頓覺壓力大增，中層領導雖知不合理，但照樣遵從指令，於是所有壓力都由前線警員承擔，「我哋執法唔緊要、拉犯唔緊要、係天公地道，但執法嘅目的係打擊罪案，並唔係為交條數出嚟！例如今年要拉幾多個罪犯，要告幾多個人坐監」，陳仔表示破案不可能有個預定數目，整個政策非常荒謬。<br>雖然要求不合理，但警員為了跑數，就算師奶或者阿婆都要查。「真係氣頂，有時見到阿婆手震震，唔通懷疑佢有武器去搜佢身、查佢身份證呀！阿婆分分鐘鬧番我，話幾十年嚟都冇俾人查過啦！」<br>陳仔指為了完成票控數量，就算凌晨3、4點，都要去一些甚少罪案發生的街道湊夠數，甚至求其找幾個人來查身份證，基本上已經脫離是否可疑的基本要求，「市民都對我們嘅行動好反感，最令同事難受嘅其中一件事，就係有晚巡邏小隊一出勤就為咗交數去抄牌，其間附近發生案件，都冇幫手拘捕疑犯，返到警處反被其他同事怪責，點解唔幫手去拉人，嗰一刻心情極難受！」陳仔透露，現時每隊八個巡邏警員，每月抄牌數目由100張大幅增加至400張，以警署分三更計，一個月就要抄1,200張牌，但按指揮官的要求，這個數量仍未達標。</p><p>商戶：每日嚟四次　簡直黐線</p><p>對於警員要交數，馬鞍山安誠街一帶商戶都表示，最近抄牌次數確實比以前頻密，「以往每日最多抄一次牌，𠵱家每日警察嚟三至四次」，附近餐廳員工也表示，以前抄牌通常一次過就算，現在每日來四、五次，「啱啱三架巡邏車抄完，之後又嚟多部警車再抄，簡直黐線！警員講到明係上級嘅指示，冇辦法！」<br>「非常唔合理，管理階層又經常侮辱下屬，希望警隊高層能夠關注我哋馬鞍山區嘅情況，𠵱家整體士氣已經跌至谷底，甚至破產，好多同事都申請調去其他警區！」陳仔表示，身為警員要找傳媒控訴，自己也感到很難過。<br>對於馬鞍山區警員的怨言，警察員佐級協會主席陳祖光認為難以理解，特別是他未曾聽過有警員須交數，「到現時我未收到馬鞍山警署員工投訴，據我所知就肯定冇交數呢回事」。他指查身份證或抄牌，是要基於市民有沒有犯法，及要視察當時實際環境，「或者同事同個指揮官睇一件事角度唔同，指揮官判斷事情背後有好多因素，同事未必理解，其實可以先執行，再經內部投訴渠道上訴」。<br>而警察公共關系科回覆本報時表示，6月25日確有警員與管理人員會面後不適送院，27日企圖跳樓的警員，則事發前不曾與管理人員會面，上述事件中也無人須接受內部調查，管理層也一直根據區內情況靈活調配人手。</p><p>你想爆?幫你爆!<br>熱線電話：2990 7225<br>mailto:Bom@sharpdaily.com.hk<br>WhatsApp：9131 4511</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】  http://bit.ly/appledailyiPhoneapp <br>【Android版】  http://bit.ly/appledailyandroidapp </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>