<html><header><meta charset="utf-8"><title>岑杏賢冧仔　車廂調情四粒鐘</title></header><body><h1>岑杏賢冧仔　車廂調情四粒鐘</h1><p>【灣仔星街→中環→海怡半島】今年24歲嘅港姐最上鏡小姐岑杏賢，前晚11點幾同男女友人一行五人先喺灣仔星街食飯，跟住轉場去咗中環夜蒲，周末酒吧好爆入唔到場，朋友冇癮走先，得番岑杏賢同男伴，兩人喺車廂共對調情四粒鐘，全程曖昧，但都冇下文，搞到男方非常冇癮。<br><br>岑杏賢嘅男伴開住寶馬送佢返鴨脷洲海怡半島寓所，點知到咗樓下又唔落車，兩人喺車廂傾咗約十分鐘，男伴又開車去咗七仔買水，一支兩份飲。擾攘後又開咗去海怡半島嘅暗角，嗰時已經凌晨2點幾，夜闌人靜，男伴突然手指指吓個嘴，示意岑杏賢錫錫，女方扭擰，搞到男方發𤷪𤺧，岑杏賢惟有施嗲功𠱁番，結果都冇錫，但男方㩒實車門又唔畀岑杏賢落車，搞到佢喊晒，男仔見狀又呵番，最後岑杏賢又喊又笑咁落車返歸，佢哋喺車廂獨處調情四粒鐘，真係冤氣。</p><p>夜蒲後失場</p><p>岑杏賢噚日原本要去荃灣出席無綫活動，但佢話唔舒服冇嚟，剩番張名雅等撐場，岑杏賢半夜瘟仔，當然唔夠瞓，佢噚日喺微博留言：「明明好了，昨晚突然變差…氣管發炎…還…失…聲了。」<br>採訪、攝影：彭琮然、羅德光、吳耀輝</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】  http://bit.ly/appledailyiPhoneapp <br>【Android版】  http://bit.ly/appledailyandroidapp  </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>