<html><header><meta charset="utf-8"><title>貧富問題 - 左丁山</title></header><body><h1>貧富問題 - 左丁山</h1><p>七一遊行之後，電台電視有不少「賽後評」節目，從不同角度檢討點解有咁多人上街（據港大民意研究計劃鍾庭耀及另一位學者葉兆輝推算，在七萬幾人到十萬餘人之間，比去年有所增加，如果話有十萬人在七一上街，相信比較可靠），兼且有不同訴求。據「明報」現場民調，超過五成遊行人士係為爭取真普選而來，故此爭取普選係遊行之最大公約數，其他訴求不一而足，未必需要梁政府處理。一定要梁班子應對嘅，應該聚焦於單一議題：2017特首真普選。<br>有一位大學教授在now電視話，市民上街係因為怨氣多，貧富不均，富者愈富，呢點左丁山唔想拗，因為香港的確係有富者愈富現象發生緊，但這是甚麼原因？教授話香港好耐都沒有反壟斷法，公平競爭法又受商界反對，最後幾乎成為冇牙老虎，冇強力競爭法，對打破壟斷無助力，助長貧富懸殊，民怨日深。<br>呢位教授係政治系嘅，大概唔多識經濟學，香港成日出鏡嘅學者，多係社工系、社會系、政治系，甚少經濟系人物，一講到經濟現象，就以政治理論去解釋，有時與事實不符。左丁山講過好多次，近十年之貧富懸殊，與美國中央銀行救市有關，尤其是2008年金融海嘯之後，央行印銀紙，量化寬鬆之最直接效果，就係超低利率，刺激房地產價格上升，刺激股票價格上揚，任何有樓有股票者（左丁山係其中之一），即使唔做事，佢地擁有嘅資產值自動跟隨大市上升。一位親戚係建造業工人，收入雖然唔錯，但佢住在公屋，無樓無股票，佢嘅私人財富（銀行存款）根本無法升值，於是我地兩親戚之財富差距愈益擴大。其實整個香港都是如此，全世界都一樣，美國聯儲局係製造財富不均、貧富懸殊之最大推手，香港有聯繫匯率不能觸碰，唯有二仔底死跟美國利率，同樣製造貧富懸殊，與甚麼公平競爭法（反壟斷）毫無關係。美國有反托辣斯法案好耐好耐啦，怎見得美國係一個均富社會，否則那裏會出現1% vs 99%現象？香港樓價上升，政治/社會學者每每歸咎於地產霸權，不明白供應與需求之道理。紐約曼赫頓區，近卡內基音樂廳附近，最近有新樓出售，每平方呎價錢在6000美元以上，普通紐約市民怎麼買得起？無他者，物以罕為貴，美國房地產市道雖未完全恢復，但要住在曼赫頓中心區，無錢莫進來，地產發展商話地價驚人，唔起超級豪宅就不是生意經呀！<br></p></body></html>