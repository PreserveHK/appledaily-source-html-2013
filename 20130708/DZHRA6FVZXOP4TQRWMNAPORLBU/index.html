<html><header><meta charset="utf-8"><title>求驗客手記：畀法拉利挑機巴神想揸坦克還拖</title></header><body><h1>求驗客手記：畀法拉利挑機<br>巴神想揸坦克還拖</h1><p>「巴神」想轉揸坦克！意大利前鋒巴洛迪利，係就係好有錢，好多靚車都玩過，不過公路上遇到挑釁，巴神竟然唔選擇鍊番轉，反而話想轉揸坦克，鏟平挑釁佢嘅對手。<br>巴神幫意大利踢完洲際國家盃，呢排返到米蘭，同祖雲達斯中場派路拍緊意大利收費電視台廣告；唔知係唔係NG多得滯，搞到巴神有啲燥，日前佢就係個人twitter度講：「當我揸揸吓車時，有架法拉利係咁閃我，行X開啦！」</p><p>twitter上載坦克輾車</p><p>巴神越講越火滾，仲咁講：「或者我應該轉買坦克車」，之後上載埋一張坦克車輾爛私架車嘅相。巴神冇講到佢當時揸咩車，佢老哥之前效力曼城，揸架迷彩賓利就全城搶鏡，轉投AC米蘭冇耐，又話佢同女友芬妮分手（不過據講佢哋𠵱家已經冇嘢，仲訂埋婚），自己仲買咗架法拉利嚟安慰自己。<br>以巴神嘅身家，當時都唔係揸啲咩平車，有法拉利開行高燈閃佢，撩佢鬥番轉又有咩出奇？奇就奇在巴神好似收火，俾着以前，由米蘭鬥車鬥到羅馬又點會驚，甚至落車打法拉利司機都唔奇，不過今次只係做鍵盤戰士，上網同接近100萬嘅粉絲分享，車又鬥唔到，似乎有失霸氣喎！<br>巴神現實生活做唔到車神，其實以佢之前拍廣告嘅經驗，落場踢波又多浮誇動作同表情，不如真係去客串賽車電影系列《狂野時速》啦，話說呢齣戲嘅第6集已經有坦克車壓爛私家車嘅劇情，巴神不如客串拍第7集，揸坦克車橫行霸道啦！</p></body></html>