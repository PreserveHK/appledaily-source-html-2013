<html><header><meta charset="utf-8"><title>隔牆有耳：　口味露玄機　劉皇叔愛「讓梁瓜」 - 李八方</title></header><body><h1>隔牆有耳：　<br>口味露玄機　劉皇叔愛「讓梁瓜」 - 李八方</h1><p>噚日大埔林村舉行客家美食嘉年華，狼振英原本任主禮嘉賓，點知撞正黃色暴雨，佢臨時取消出席，當雨勢細番時，佢又話嚟，扭扭擰擰半粒鐘，最終放咗飛機，玩殘班新聞處人員同G4，淋足成個鐘頭雨。狼英潛水，本來要向狼申訴反對屯門擴展堆填區嘅鄉議局主席劉皇發，有冤無路訴，惟有語帶相關話自己最鍾意食「釀涼瓜」，唔通佢想揭竿起義「讓梁瓜」？</p><p>撞正黃雨狼英潛水</p><p>主辦單位香港客屬總會主席梁亮勝話，考慮到安全問題，所以通知特首辦叫CY唔好嚟喎。但唔知點解，中聯辦主任張曉明、前全國人大常委曾憲梓坐住輪椅都冒雨出席喎。誠意呢樣嘢，真係睇你有冇心囉。據大埔地區人士話，狼英喺開幕禮前，講到明未必趕得切5點到，問儀式可唔可以5點半舉行？地區人士見落大雨，啲嘉賓又到齊，唔諗住押後，索性叫佢不如唔使嚟。<br>咁又係，狼英民望咁低，都係少啲曝光為妙。當劉皇叔獲邀品嚐客家美食時，唔知佢有心定冇意，被問到最喜歡枱上面邊款客家菜，好似客家炆豬肉同黃酒煮雞等，點知劉皇叔款款都唔揀，剩係話最鍾意食「釀涼瓜」。</p><p>曾憲梓又騎呢獻唱</p><p>唔少記者聽到都笑咗出嚟，釀涼瓜「讓梁瓜」，港式英語即係「let leung die」，最近劉皇叔就擴建屯門堆填區問題同政府打對台，仲諗住撐長毛拉布㖭，睇怕劉皇叔今次終於明白撐長毛即係撐自己，唔怪得藉一件釀涼瓜表心迹啦。噚日有份抽水嘅仲有曾憲梓，藉辭發炮反佔中、又無端端唱起《沒有共產黨就沒有新中國》，騎呢到不得了。<br><br>李八方<br>mailto:pf_lee@appledaily.com</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】  http://bit.ly/appledailyiPhoneapp <br>【Android版】  http://bit.ly/appledailyandroidapp  </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>