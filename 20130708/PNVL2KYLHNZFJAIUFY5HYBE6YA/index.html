<html><header><meta charset="utf-8"><title>中門大開：自製堆填區炸彈 - 添馬男</title></header><body><h1>中門大開：自製堆填區炸彈 - 添馬男</h1><p>堆填區擴建正迅速惡化，長毛宣稱會拉布阻撓，民建聯兩邊不是人，擴建隨時觸礁。梁粉諉過於政黨政客，林煥光頻頻將管治失敗歸咎立法會政黨。<br>堆填區及焚化爐事件，完全係梁粉政治操作失敗，與人無尤。「高開低收」——over promise, under deliver，乃梁粉施政一大特色，一開波就唔理三七廿一，討好咗傳媒群眾先，但跟手發現做唔到，便用語言偽術去兜，最後為求一時之快，三秒sound bite，而變成小人及庸官。</p><p>亂開空頭支票　自取其辱</p><p>𠵱家堆填區及焚化爐之所以搞到一鑊粥，乃政客over promise, under deliver之典型案例。明知擴建堆填區及興建焚化爐，上屆政府一直細心部署，為爭取鄉事力量，尤其是屯門鄉紳支持，所以先擺劉皇發入行會，借發叔之力去說服鄉事勢力撐不受歡迎基建。第二步就係低調少說話，低調進行利益交換，以under promise, over deliver方式進行。當時萬事俱備，但遇上剛勝出選舉之新貴特首梁振英高調扮環保，認為先做源頭減廢，於是在梁粉環保人士及民建聯之助下，將本已成功上馬之工程推倒，當時小弟已預言日後梁振英必定瀨嘢。<br>因為遠水救唔到近火，政策上源頭減廢只係環保界白癡口號，根本不能當真，但競選時梁要爭民望，便有咁盡去咁盡，以凸顯唐英年支持焚化爐的落伍。<br>梁振英呢種羅湖城超A版「求變」訴求，配合梁粉報宣傳，的而且確成功令佢當選。出嚟行始終要還，𠵱家外邊指摘局長黃錦星冇料，拉唔到票，其實他不過係代罪羔羊。<br>陳茂波又係另一個典型，每當政策面對批評，二話不說便走民粹，立即討好傳媒市民，好似上次話研究解放軍用地起屋，一講完就要收番，最近又話研究收回粉嶺高爾夫球場用地起屋，結果第二日就顧左右而言他，支吾其詞。一年來市民唔信梁粉，就係因佢哋扮有型，開口中，但又交唔到貨。<br>過去政務官智慧「under promise, over deliver」，因為明知道香港政治建制乃築在浮沙之上，沒有堅固基礎，政治上才用穩守突擊策略。梁粉業餘政客，水平低，區議員level，要有型扮進步，變成高開低收，係自取其辱！</p><p>添馬男</p></body></html>