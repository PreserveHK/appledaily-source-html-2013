<html><header><meta charset="utf-8"><title>好不主席：赴劏蹈房 - 盧先亞</title></header><body><h1>好不主席：赴劏蹈房 - 盧先亞</h1><p>運輸及房屋局副局長邱誠武早幾日在議會回應有關「劏房」問題時，竟搬出有啲劏房其實都「好靚、好四正」的美言，再以有獲得新界公屋分配劏房客，寧願繼續蝸住市區劏房，亦不願搬入偏遠公屋為例，說明劏房自有其存在價值喎。我信真係會有人捨遠「偏」近，但我更信局長係以「偏」概全，正如香港點都有啲死硬「真參鮫」會撐政府捧CY，不過完全同主流民意南轅北轍囉。</p><p>非人產物　政府責無旁貸</p><p>若根據年前統計處公佈嘅人口普查資料，全港有9萬個家庭居於月租4000元以下的私人單位，佔約237萬家庭總數的3.8%，估計其中有近七成以劏房為居所，涉及人數有15萬人。如此苦況，竟會出現在香港這個世界有數的富裕城市，只因貧富懸殊，表面的繁華富貴遮掩了瑟縮陰暗一角的窮困窘迫。不過令人安慰的是統計處另有數據顯示，本港的劏房住戶數目，在過去五年，竟大幅下降四成……咪住！<br>還我「素顏」，剛好有統計處職員向媒體披露，原來一些統計員在進行上門問卷調查時，若見單位是劏房都藉故避而不訪，因為劏房都是一屋多戶，要完成每戶的問卷工作，等同將自己的工作量倍增，且每月有「業績（完成問卷數目）」指標，更要揀住嚟做，唔好俾我估中，呢啲績效考核應該係同數字大有改善同期執行。而相關統計資料與實際情況的落差，未可想像。 <br>事實上，劏房住戶很多都是不符公屋上樓資格或仍在遙遙無尾的輪候之列上，而微薄的收入亦不能應付一般私樓單位的租金，追本溯源咪又係因為「地產霸權」，或者就係政府從來都是重置業、輕安居。點都好，要有片瓦遮頭，總得有個解決。需求自會催生供應，而業主亦樂得將住宅改裝，化整為零，分租多戶，並提升租金收益。當然，話唔定有人係因為社會責任心大發，想為多啲人提供棲身之所，先會忍辱負重，劏屋出租，「謬波」局長，你話係咪？<br>話說回頭，如果現在一刀切取締劏房，除咗嗰幾間「好靚、好四正」嘅之外，其餘都難逃法網，但請問我哋又如何安置嗰十幾廿萬人呢？但係無策束手，即係等緊馬頭圍道唐樓倒塌、或花園街大火導致死傷枕藉嘅慘劇再次發生。<br>現屆政府成日話房屋政策是施政重點，市民安居又是不涉政治的社會議題，而劏房更是文明社會不應存在的非人產物，我不奢望隨手可有一步到位、兩全其美的方案，不過怎都要展示一下赴湯蹈火的勇氣，起碼撤了一個帶罪在身的劏房局長以儆效尤，給只能乾着急的民眾消消氣也好。<br><br>盧先亞</p></body></html>