<html><header><meta charset="utf-8"><title>馮仁昭四圍超：大劉瘋狂粉絲送Love牌 - 馮仁昭</title></header><body><h1>馮仁昭四圍超：<br>大劉瘋狂粉絲送Love牌 - 馮仁昭</h1><p>華人置業主席劉鑾雄（大劉）涉嫌賄賂歐文龍案件，日前喺澳門正式開審嗰陣，大劉就報稱患糖尿病而缺席，連至愛嘅福臨門都兩日冇去，不過噚日大劉終於現身「飯堂」，仲有瘋狂女fans喺現場幫佢打氣㖭！<br>大劉對福臨門真係情有獨鍾，幾乎日日lunch time都見到佢嘅蹤影。歐文龍案件日前終於喺澳門開審，大劉連出庭咁大件事都唔去，至愛嘅福臨門都難免缺席咗兩日。不過，大劉噚日終於忍唔住要落福臨門食晏，仲有劉媽媽同妹妹劉玉珍同行，最驚喜就係有瘋狂女粉絲 Alice舉牌打氣。</p><p>眼尾唔望Alice</p><p>Alice話用咗四個鐘頭整呢個紙牌，仲好有心思咁寫咗「the one」、「love」及「love everyday」等冧爆字句，問Alice點解支持大劉？佢就話：「人人都有低潮，所以支持佢！」仲表明唔係想入宮，只係想大劉感受到人間有愛，但係問佢撐唔撐大劉，佢又話要查過至知。<br>大劉如常喺下午一點左右嚟福臨門，Alice即刻好緊張咁叫班保鑣踎低唔好阻住。大劉走嗰陣，Alice又想衝上前送打氣紙牌，可惜大劉眼尾都冇望佢。<br>記者問點睇有fans支持、幾時去澳門出庭，大劉都只匆匆上車，記者就話慣咗大劉充耳不聞啫，可憐Alice對於偶像嘅冷漠難以接受，即刻流咗兩行眼淚，好黯然咁走咗。<br>撰文：馮仁昭</p><p>【2012年度勁膠金曲頒獎禮】<br>可能係今年最公正嘅頒獎禮，保證冇內定冇黑幕，快啲去投選你心目中今年最膠嘅歌曲啦！本月20號將揭曉誰是最膠XD<br>→  http://campaign.appledaily.com/2012awards <br><br>【齊齊投選2012年娛圈風雲人物】<br>入面粒粒巨星，你想咀佢，定想掟蕉過去？XD<br> http://bit.ly/ent_2012　（電腦版） <br> http://bit.ly/ent_m2012　（手機版） </p></body></html>