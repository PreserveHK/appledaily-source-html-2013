<html><header><meta charset="utf-8"><title>隔牆有耳：重溫美荷樓那些年睇廁所　街坊排長龍 - 李八方</title></header><body><h1>隔牆有耳：重溫美荷樓那些年<br>睇廁所　街坊排長龍 - 李八方</h1><p>懷緬過去常陶醉……經活化成青年旅館後嘅二級歷史建築石硤尾美荷樓，噚日下午正式開放畀公眾參觀。那些年生活艱苦，唔少香港人都喺公屋長大，特別係呢幢全港碩果僅存嘅Ｈ型六層徙置大廈，勾起唔少香港人嘅集體回憶，怪唔得噚日大清早已有街坊想入去參觀，兩點正式開放時，門外已有好幾十人排晒長龍。</p><p>陳發枝石硤尾踢到入南華</p><p>八方入去睇過，除咗噚日寫過有好多舊舞廳收費表等文物外，裏面仲有好多當年徙置區人與事都值得同大家回憶㗎。為咗做好入面個展館，香港青年旅舍協會花咗好多時間，搵番呢度嘅老街坊，仲搵埋五十年代處理過石硤尾大火嘅前消防員做訪問，八方聽聞，早前佢哋搵咗個90幾歲喺大火翌日有份做善後工作嘅前消防員做口述歷史，可惜當美荷樓完成翻新，呢位消防伯伯已經不在人世。</p><p>有前居民憶述生活點滴都好過癮㗎，有位曾住喺257室嘅麥生話，當年佢為咗生活，做過倒垃圾、化糞、借過「貴利」，有鄰居窮到要「賣仔」，佢雖然窮都出手相助，包起小孩伙食。前足球先生陳發枝原來都係呢度嘅前居民，佢父母當年喺街邊經營魚蛋檔，上咗樓後，石硤尾邨空地培育出佢嘅足球天份，1972年入到南華少年軍，光芒四射，展館入面都有佢嘅資料同海報㗎。<br>好多舊街坊都話，一定要保留番當年嘅公家廁所畀人參觀，皆因當時每層男女廁各得三個廁格，要「服務」幾百居民，沖水設施經常會壞，居民要解決生理需要，過程相當痛苦，要自備報紙鋪地下，以防踩到「黃金」……前日去參觀嘅政務司司長林鄭月娥，就對呢個廁所位特別「興奮」。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>