<html><header><meta charset="utf-8"><title>Pro J財技特訓班：融保科網概念 - 徐燦傑</title></header><body><h1>Pro J財技特訓班：融保科網概念 - 徐燦傑</h1><p>阿里巴巴開唔開到美國或者香港道芝麻門，Pro J就唔識講，但肯定阿里巴巴嘅網銀概念係一個好好炒嘅angle！要炒一炒，用哥哥不羈的風捉咗隻中國融保（8090），睇吓快慰定係傾我至誠先！<br>2013年7月起，阿爺全面開放金融機構貸款利率管制，即刻話，金融機構可以自己話事，令經濟貿易更有空間！喺人民銀行網站，見到融保個buddy——廣東合利金融嘅支付寶公司已經入咗飛申請，當中包括網上支付、流動電話支付同銀行卡收單，從IT角度睇，所有技術層面認證已經一take過！<br>唔講你唔知，阿里巴巴嘅支付寶喺2011年攞到人民銀行頒發嘅第一張「支付業務許可證」，即係後期死都唔益你、又唔攞去上市住嘅「支付寶」囉，𠵱家融保嘅buddy又要攞，確係校長首名曲咁——夢仍是一樣。</p><p>專攻B2B市場</p><p>講真，內地有供應商結算牌照嘅企業唔少，但大部份都係B2C零售客戶，融保就面向B2B專業批發市場！<br>B2B客戶要求的交易方法，首選時間靈活性，又要控制風險，融保做番融資擔保就最好不過！據聞，佢哋向網絡2.0進發，走O2O（即係Online to Offline）使乜鬼咁麻煩呢，易經有云，虛實互保咪ok囉！<br>要行，先由社群（community）做起，融保計劃同三個大型專業貿易市場合作！廣東省係中國進出口貿易第一大省，上年外貿出口總值9,838億美元，年增長7.7%，佔咗全國外貿總值25%，有錢途！<br>睇價，企穩1.4元，如果網銀概念吹得起，簡直係孫悟空騎住筋斗雲，近期科網股一隻接一隻創新高，先同佢不羈一陣先！繼續追蹤！<br><br>徐燦傑<br>中國銀河國際財富管理主管<br>本欄逢周三刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>