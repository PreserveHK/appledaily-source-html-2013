<html><header><meta charset="utf-8"><title>智取大市：上海復旦盈利等爆升 - 晉佳</title></header><body><h1>智取大市：上海復旦盈利等爆升 - 晉佳</h1><p>港股近個幾星期窄幅上落，日線圖保歷加通道亦收窄，係典型短線待變格局，噚日待變得嚟就出現回吐，恒指跌122點，濠賭、科網都借勢調整幾個巴仙。不過，晉佳相信，恒指只要唔跌，炒風又會嚟過，話唔定一浸比一浸熾熱。<br>為免阻人發達，市場上已經接近冇人敢反對其他人高追濠賭、科網股，買入的需求已消耗到白熱化階段，而最易賺錢嘅時候，亦係接近見頂嘅時候。<br>目前要估嘅，就係估呢個白熱化階段係一個小升浪，定係大升浪；如果係小升浪，炒風呢幾日就會玩完，好快會調整；如果係大升浪，估計可以升到去出年年頭，到時肯定仲hot過𠵱家。</p><p>芯片業務食正換卡潮流</p><p>要注意嘅係，以過往嘅或然率計算，港股可能出現5次小升浪，先見到一次係大升浪，而對上一個最似樣嘅大升浪就已經係09年3月至7月期間。由於類似牛三嘅大升浪係幾年難得一遇，實在太罕有，所以晉佳呢一刻唔敢妄下判斷，策略上只係短炒有勢又唔太貴嘅股份頂住先，以免被放甩，同時見步行步，但相信11月底之前可以分辦到升浪規模。<br>有勢又唔太貴，晉佳覺得上海復旦（8102）值得留意。上海復旦主要做集成電路產品，其中，安全及識別芯片食正內地銀行由磁帶卡更換為IC卡嘅潮流。<br>內地A股上市行家嘅國民技術啱啱透露，公司嘅金融IC卡晶片已經喺內地多家銀行啟動測試工作。根據市場估計，出年就可以量產。</p><p>估值未見頂　目標10.6元</p><p>上海復旦今年3月年報講過，「本年度由於公交卡芯片進入多個市場，加上社保及金融方面的新產品推出，類別的銷售額比較往年增加約16%」，反映上海復旦亦有接獲銀行嘅金融IC卡生意。<br>人行講到明，2015年將全面發行金融IC卡，取代現有磁帶卡，所以未來兩年上海復旦先至係業績最爆炸性增長嘅時間。佢今年上半年收入按年升30.8%至3.86億元人民幣，純利勁升1.1倍至8,032萬元人民幣，不過盈利增長都仲未反映金融IC卡更換浪潮，出年後年可以有幾勁，真係難以想像。<br>中期報告亦講到，截至今年6月底止，公司員工人數增加到814人，較去年同期696人增加17%，請多咁多人，擺明有心喺業務大展拳腳。<br>睇番上海復旦盈利通常集中喺下半年，2009年到𠵱家，下半年純利至少比上半年多出60%，如果以最保守嘅按半年增幅60%作為下半年業績估算，以噚日收市價8.05元計，全年市盈率19倍左右，以未來兩年爆發性增長計，估值肯定未見頂，幾個月內至少可以睇市盈率25倍，目標價10.6元。</p><p>晉佳<br>本欄逢周三刊登</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>