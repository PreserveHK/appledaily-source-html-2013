<html><header><meta charset="utf-8"><title>中環在線：趙海珠投身恒地賣樓 - 李華華</title></header><body><h1>中環在線：<br>趙海珠投身恒地賣樓 - 李華華</h1><p>前「新聞之花」趙海珠唔做「輪后」，打算學做「女樓神」，噚日正式去幫四叔打工，喺恒基地產（012）營業部任職，轉型賣樓，頂頭上司係恒地營業部總經理韓家輝。<br>珠珠今年初生完仔之後就遞信，唔做輪后，專心湊仔，過咗大半年幸福少奶奶嘅生活。佢一早講過冇打算做全職師奶，只係想休息一排，上個月佢都技癢，玩票性質，去咗DBC數碼電台做一個月財經節目主持，講佢最在行嘅窩輪。<br>噚日佢就正式去恒地返工，恒地賣樓部唔只得一隊人，珠珠係跟韓家輝，唔係跟鄺美雲男友林達民。珠珠當年轉去推銷窩輪，坊間都不停質疑佢有冇料到，佢就一邊做一邊學，最後變得有板有眼。近年政府加強賣樓監管，珠珠冇賣樓經驗，今次轉型賣樓，睇來都要由頭學起，努力啦。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>