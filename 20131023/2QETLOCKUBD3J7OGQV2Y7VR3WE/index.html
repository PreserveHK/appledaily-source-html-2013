<html><header><meta charset="utf-8"><title>中環在線：重新剪裁新班底思捷設計一姐離任 - 李華華</title></header><body><h1>中環在線：<br>重新剪裁新班底<br>思捷設計一姐離任 - 李華華</h1><p>思捷（330）搞改革一波三折，換高層仲密過換季。公司噚日宣佈，2012月1月先上任嘅設計部一姐Melody Harris-Jensbach，本月底退任產品及設計總裁一職。<br>Melody當年曾助思捷走過「黃金10年」，2012年佢應舊CEO范德施邀請，離開Puma回巢，市場對佢期望甚殷，希望由佢領導嘅潮流部門可以幫思捷起死回生。喺Melody在任期間，巴西超模Gisele Bundchen就做過思捷代言人，不過舊年9月約滿無再續喇。Melody過去年幾幫唔幫到手，大家應該有目共睹。<br>其實，思捷舊年9月換咗來自Zara嘅新CEO馬浩思（Jose Martinez）後，今年初已經開始大執位，例如兩位來自H&amp;M嘅設計部高層已離職。</p><p>馬浩思大手挖角Zara人</p><p>聽聞，馬浩思最近已經為高層架構全面改組，由以前按渠道、品牌劃分，改用市場劃分，仲特別成立一個策略部門，成隊人都係由馬浩思挖角過來，係Zara舊同事，全部執掌重要職務，包括新增嘅德國市場部門同埋領導供應鏈部門。<br>思捷通告就話，Melody曾經講過，當Esprit轉型嘅「關鍵時期」完成時就會走人，𠵱家為確保平穩過渡，Melody已經同意留做策略顧問，明年會繼續同馬浩思合作咁話。查實唔少上市公司重要高層唔撈，初頭都係轉做顧問，好來好去。<br><br>李華華<br>mailto:LiWaWa@AppleDaily.com</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>