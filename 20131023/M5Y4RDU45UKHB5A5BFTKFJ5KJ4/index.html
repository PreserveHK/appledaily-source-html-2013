<html><header><meta charset="utf-8"><title>中門大開：Hea爆厚黑學 - 添馬男</title></header><body><h1>中門大開：Hea爆厚黑學 - 添馬男</h1><p>好多人唔明白，點解新政府上台以來，危機不絕，鑊鑊新鮮鑊鑊甘，小事化大，大事化危機。我越來越相信，梁振英自知少數派弱勢政府，仍違背常理，採取全攻型鬥爭，不斷尋找敵人，製造矛盾及管治危機，原因不在於天真幼稚，而是刻意為香港製造危機，令北京不安，從而令中央產生香港鬥爭尖銳錯覺下，勉為其難給予政治支持，以維持其政治生命。</p><p>危機管治　阿爺唔敢換人</p><p>呢種方法叫做危機管治，即製造管治危機來達至管治目標，在公關界中稱為「放火救火、賊喊捉賊」，厚黑學中稱為「補鑊法」，李宗吾在中國人權術聖經「厚黑學」提及之「補鑊法」，指當有人將一隻有些少裂痕嘅鑊攞去補，補鑊師傅扮檢查，故意把鍋鑊鑿穿，將破壞擴大，畀自己有機會修補破鑊。現屆政府不斷測試公眾底線，當然係有政治目的，將社會裂隙擴大，阿爺投鼠忌器，敢唔敢隨便換人先？<br>電視發牌一事，梁振英擺明「本pair」，闊佬懶理，事先既不試水溫，又唔做建制派游說工作，明知事關敏感，竟然放任不理，一般人實難理解。事實上，公眾見到官民對立之外，政府內部更分崩析離，林煥光劃清界線，擺出事不關己姿態，第二把手林鄭月娥，竟然在周日遊行前，上港台鄧藹霖節目大賣感性，推銷自己內心世界及正常家庭生活，有冇搞錯！成個政府高層hea到爆。<br>電視發牌成為一件事先張揚危機，太過着迹，群眾越動員起來，北京越不安，對佔中越感憂慮，如此關頭，誰敢立定決心易帥，尤其見到建制內分裂，更令人擔心，最終自然出手，要各方團結在特首之下。但此hea做引出幕後大佬幫手，可一不可再，因為北京都唔係儍仔，上年保釣號出航，梁振英hea做，任由船隻離港航向釣魚台；馬尼拉人質事件，梁振英又係hea做，令香港群情洶湧，最終要由總理出手止血。坦白講，內地部門對佢之騎呢hea做作風已經不滿，咁搞落去，真係乜都唔使佢做。<br>歷史循環不息，當年老董下台前，中央「釋放」政務司曾蔭權，由掃街隊長變成領導政改諮詢工作、西九諮詢工作，同今日林鄭集大權一身何其相似，相信梁也感受到來自北方冷風，惟今之計，只要令香港再一次陷入危機之中，佢才能徵召建制派支持力，今次發牌風波如何收科，有另一層意義。<br><br>添馬男</p><p>足本收睇《亂噏24》x 陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>