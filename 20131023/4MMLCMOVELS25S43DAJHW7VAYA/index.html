<html><header><meta charset="utf-8"><title>5.7吋變種韓Phone　GALAXY彎了</title></header><body><h1>5.7吋變種韓Phone　GALAXY彎了</h1><p>可屈曲屏幕已講咗多年，想當年設計焦點，全在紙咁薄電子書上，但一直未見有實物推出；在快被人遺忘之際，可屈曲屏幕竟換成曲屏智能手機推出市面！形如其名叫——Round（彎），那5.7吋芒由平變曲，有何好處？是熱潮還是趨勢，大家不妨猜猜。<br>記者：陳國輝<br>攝影：楊錦文<br>模特兒：Elise@W Branding</p><p>Note 3內涵　有利揳Pat</p><p>近期網上流傳曲屏手機都是韓Phone天下！除今日介紹的GALAXY Round外，盛傳下月初，有更大尺寸的LG G Flex準備應市；兩者最大不同處，是Round由左而右呈弧形設計，而Flex則係由上至下！<br>率先到手的GALAXY Round，外形極像Note 3，除了同為5.7吋芒，背部採用皮革底蓋外，估唔到連Android系統、Snapdragon 800處理器、1,300萬像素鏡頭都一樣。至於那曲面角度，雖然唔大，甚至比只得5度的LG曲面電視更窄，但揳落牛仔褲尾袋，很貼身，較傳統屏幕方便，提起放臉旁傾電話，也感覺特別貼面。值得一提，由於屏幕輕微彎曲，當你打側觀看時，會發現可視角度更清楚；而日常觀看，亦未見到「變形」情況，試睇YouTube和Menu的效果，都算可收貨。</p><p>輕壓機側　彈出時間電量</p><p>雖然日常使用方便，但專為曲屏而設計的功能，摷勻整部手機，居然只得一千零一個！那唯一「絕學」叫Roll Effect，玩法是當手機在備用情況下，你只要用指按壓機身一邊，令其產生輕微搖晃，過一陣畫面就會彈出時間、未接來電、訊息以及電池用量等資料，玩玩不妨，但實際用途不大！反而拆走底蓋的話，你會發現Samsung為遷就曲屏機身，鋰電池的外形顯得特別窄長和的骰，至於容量也達2,800mAh，而曲屏亦不會特別耗電，喪煲一整天當然無問題！</p><p>Samsung GALAXY Round</p><p>系統：Android 4.3<br>處理器：2.3GHz Qualcomm Snapdragon 800<br>制式：2G/3G/4G LTE-A<br>屏幕：5.7吋Super Flexible AMOLED<br>體積：151.1×79.6×7.9mm<br>重量：154g<br>主要功能：1,300萬像素相機、Roll Effect、4K解像度拍片、支援64GB microSD卡<br>查詢：三禾電氣（2374 0618）</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>