<html><header><meta charset="utf-8"><title>威脅12島民安全萬兔挖冧山遭撲殺</title></header><body><h1>威脅12島民安全<br>萬兔挖冧山遭撲殺</h1><p>蘇格蘭偏遠坎納島（Canna圖）絕對稱得上兔仔島，全島只有12名居民，但竟有多達16,000隻兔，牠們肆意挖地洞導致山崩，當局為了島民安全，決定撲殺數千隻兔子。<br>16,000隻兔齊齊挖洞，上周就令小島出現山泥傾瀉，全島唯一公路因此封閉，12名居民要與世隔絕數日；兔子甚至對先人不敬，挖掘墳墓暴露屍骨。島民不斷殺兔亦無補於事，因為兔子繁殖能力太強。當地最大保育團體「蘇格蘭國民信託」決定進行大規模撲殺，希望令兔子數量回落至合理可控水平。<br>坎納島曾經野鼠為患，威脅海島生存，2006年當局花兩年時間，殺死全島5,000隻野鼠，結果令生態失衡，兔子失去天敵後數目飆升。今次當局不對兔仔「趕盡殺絕」，是避免爆發另一場生態危機。<br>法新社</p><p><br>足本收睇《亂噏24》x陳慧琳；之後有請搞笑孖寶鄭中基谷德昭玩轉再玩轉！<br>周一至周五《亂噏24》約定你： http://bit.ly/appletalk24 </p></body></html>