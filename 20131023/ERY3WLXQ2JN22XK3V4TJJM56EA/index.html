<html><header><meta charset="utf-8"><title>周潤發斥政府扼殺演藝界</title></header><body><h1>周潤發斥政府扼殺演藝界</h1><p>【本報訊】國際影星周潤發開腔撐香港電視！發哥昨接受《蘋果》訪問時力撐港視，希望對方提出司法覆核得直；又炮轟政府不發牌予港視，是變相扼殺演藝行業，對政府決定感到失望。<br></p><p>希望王維基上訴得直
</p><p>發哥說：「今日睇咗梁振英講行會會議有保密協議，再睇王維基開記者會話提出咗司法覆核，我希望佢上訴得直，人哋投資咗咁多，請咗咁多藝員、幕後，對行業好支持，但另外兩間電視台就冇乜做過嘢。」<br>發哥亦擔心下一代的演藝人，「政府話支持演藝行業，演藝學院有4年大學演藝課程，咁啲學生畢業出嚟叫佢哋做乜嘢呢？咁樣係支持定係扼殺呢？有需要宣傳香港時就搵藝人畀光環佢哋，但又唔畀機會藝人，對個行業做咗乜嘢？咁樣係本末倒置」。<br>「發哥話會支持我，開心晒！」港視藝員張松枝昨在官方微博上載與發哥的合照，港視藝員黃日華、表態支持發牌的無綫藝員江美儀也留言支持。張稱昨與兒子在九龍塘散步時巧遇發哥，對方見他即提到發牌風波，並關心其近況，「發哥叫我畀心機，話睇到我好努力，唔得嘅可以返大陸拍劇」。發哥的說話讓張十分鼓舞，又謂二人從未合作過，但不時會遇上，發哥會認出他並打招呼。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>