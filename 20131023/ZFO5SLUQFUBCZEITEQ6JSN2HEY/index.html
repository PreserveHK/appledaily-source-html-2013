<html><header><meta charset="utf-8"><title>魚樂無窮：挾三優勢　中滔有排炒 - 唐牛</title></header><body><h1>魚樂無窮：挾三優勢　中滔有排炒 - 唐牛</h1><p>半新股中滔環保（1363）逆市再破頂，配合受惠國策、估值便宜及強者入股三大優勢，後市肯定高處未算高。</p><p>中滔環保專門從事工業污水處理，現時分別於廣東及湖南營運五個污水處理廠、一個工業供水廠及一個污泥處理廠，食正國策主打環保嘅大方向，未來只會越做越強。集團中期盈利8,997萬銀，按年增長19%，年度化市盈率13倍，同業光大國際（257）及北控水務（371）預測市盈率平均達24倍，中滔足足折讓五成，實在平得不合理。事實上，中滔市值僅24億銀，比起前兩者達300億銀，可塑性更高。<br>內房股富力地產（2777）董事長李思廉，為中滔第二大股東，持股9%，富力地產以廣州為基地，與中滔可謂不謀而合，一旦未來染指住宅污水處理，同富力嘅協同效應，實在不可小覷。<br>中滔上月底以1.48元招股價上市，但當時新股氣氛未熱，股價一度插至1.23元，將欠實力嘅投資者震走，成功重上水面後，股價拾級而上，反映貨源已歸邊，噚日再創收市新高，收報1.76元，升3.5%。<br>係咁易用16倍市盈率做目標，可見2.17元，潛在升幅23%，喺冇蟹貨嘅情況下，達標只係時間問題。</p><p>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>