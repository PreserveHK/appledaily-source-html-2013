<html><header><meta charset="utf-8"><title>中環在線：馬雲要「餵奶」刪微信 - 李華華</title></header><body><h1>中環在線：<br>馬雲要「餵奶」刪微信 - 李華華</h1><p>阿里巴巴創辦人馬雲為谷旗下即時通訊工具「來往」，要求所有員工跑數，增加用戶數目，唔夠數，年底就冇紅包。話音剛落，馬雲噚日就喺微信發帖，預告3日後關掉微信戶口，只係會用「來往」，講明係為咗親生仔，唔可以唔去「餵奶」。<br>對於有阿里員工喺網上狂呻，話好難喺下月底前搵齊100個街外朋友用「來往」，馬雲就好似好慘咁話，自己都要為年終紅包而努力，「我也需要至少200個叔叔阿姨舅舅們的幫忙」。唉，馬老闆前日先落柯打話要搵100個用戶，噚日就話自己要搵夠200個，相信冇乜員工再敢出聲，否則可能要跑夠400個都有之。<br>逼完員工跑數，馬雲又發揮金句王本色，話唔寄望「來往」有微信哥哥咁有出息，亦唔係要超越哥哥，只期待「來往」更有志氣同個性。呢位弟弟真有禮，睇怕係先禮後兵。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>