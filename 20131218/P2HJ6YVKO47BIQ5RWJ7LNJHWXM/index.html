<html><header><meta charset="utf-8"><title>魚樂無窮：中國光纖平靚正值博 - 唐牛</title></header><body><h1>魚樂無窮：<br>中國光纖平靚正值博 - 唐牛</h1><p>揀股除咗睇基本同技術因素外，大股東或主席增減持手影同樣要贒實，事關佢係最清楚公司運作嘅人，其舉動絕對可預示未來股價走勢——減磅固然係看淡，增持就必然睇升啦！如果一隻股份，有超平估值，又有靚仔走勢，再加上大股東掃貨，就肯定係一份上佳嘅聖誕禮物，講緊嘅就係中國光纖（3777）。</p><p>中國光纖乃內地最大光纖連接器生產商，亦有生產接配線及機房輔助產品，內地要大搞光纖網絡，推動智慧城市及城鎮化，就唔可以冇咗中國光纖嘅產品，足證市場需求龐大。首9個月業績亦交到貨，銷售額按年增長16.1%至12.5億人仔，單計第三季達4.8億人仔，屬全年新高。現價市盈率僅5.3倍，較同業昂納光（877）嘅14.3倍，足足平咗六成幾。估值如此便宜，難怪大股東兼主席趙兵，終於喺公司上市逾兩年首度增持，雖然涉資僅500幾萬銀，但象徵意義大於一切，加上掃貨行動預計陸續有來，後市有力更上一層樓。<br>睇圖表，中國光纖噚日逆市炒高3.5%，突破1.45元阻力，兼有成交配合，靚絕！現價1.47元先投一注，升穿1.52元再加碼，係咁易用7倍PE作目標，已可見1.94元，潛在升幅32%，屆時仍未及同業估值一半。<br><br>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>