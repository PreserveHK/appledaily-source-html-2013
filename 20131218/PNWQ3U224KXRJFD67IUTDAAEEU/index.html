<html><header><meta charset="utf-8"><title>中門大開：四方樹敵八面威風 - 添馬男</title></header><body><h1>中門大開：<br>四方樹敵八面威風 - 添馬男</h1><p>自由黨20周年黨慶，司局長一個都冇蒲頭，只有幾條蛋散副局充撐場面，封殺自由黨乃梁振英下達指令，禁止已應承之司局級官員到賀，田少好有霸氣地回應，佢哋唔出席，睇吓邊個損失多。有時真係唔明，點解梁振英仍然冇反省，繼續將鬥爭進行到底，令主流建制全面撕裂為止，而且西環背後支持呢種小學雞式復仇行為。<br>西環唔妥田少就係人都知，當年廿三條造反，令老董灰頭土面，西環大為震怒，時時想清除自由黨勢力，長期部署在功能組別及工商界擺人，在立法會選舉中取而代之。但田少當然唔會咁輕易消失，今屆直選勝出，手握關鍵少數票，加上唐敗梁勝，更加唔使畀面，因此玩得更盡。<br>西環策動成立經民聯，目的都係想取自由黨而代之。而另一大炮吳康民公開指摘自由黨乃港英殘餘勢力第二梯隊。可見新一屆政府視自由黨為政治敵我矛盾。<br>政治冇所謂世仇，一切只求共同利益，政府去到立法會究竟要定唔要自由黨手上五票先？田少在老董及曾蔭權年代，都係一個難纏嘅對手，因為佢一貫商人本色，老竇阿爺都係假，鋪鋪清，每次政府要自由黨票，都要付出代價，激到政府紮紮跳。<br>曾蔭權一樣好憎田少，一坐低就開拖，你寸我、我寸你。但政治就係咁，要拉票，就一樣要扮矮仔。2008年自由黨「被分裂」，田少一系得番三票，但政府亦冇公開同自由黨決裂。</p><p>封殺自由黨　政府更弱勢</p><p>今次梁振英下封殺令，即係向各方人士表明，自由黨並非建制派，也非政府盟友。客觀效果係自由黨打正旗號做反對派，究竟是邊個損失，逞一時之快，令下邊司局長在議會內拉票游說寸步難行。分組表決功能組別失去四票，建制勢力仍佔絕對優勢，但當財委會、大會或內會表決，冇咗自由黨五票，當有幾個唔生性議員去咗遊埠行開行埋，政府議案就好危，尤其是財委會表決。<br>司局長去呢類禮節性活動，志在畀面，維持表面友好，鋪鋪清也好，至少仲有得拉票，呢個就係政治現實。官員處理議會大小游說，已經筋疲力盡，特首乃政治領導，理應協助同事解決政治矛盾紛爭，𠵱家唔單止幫唔到手，仲自己帶頭封殺，如果真係殺得死自由黨，清田少場就話箒，但𠵱家到2016年田少手上仲有票，日日同你梁振英玩，下邊司局長真係多得梁振英唔少。<br>呢種由政府主動挑起之惡性鬥爭，正在禍延香港，挑動各方矛盾，難道梁振英認為四方樹敵，才是八面威風？</p><p>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>