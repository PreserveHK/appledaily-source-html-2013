<html><header><meta charset="utf-8"><title>華仔緊拖凸肚朱麗倩悼紅線女</title></header><body><h1>華仔緊拖凸肚朱麗倩<br>悼紅線女</h1><p>【《蘋果》廣州直擊】一代粵劇宗師紅線女於本月8日與世長辭，昨日在廣州舉行追悼會，劉德華罕有拖太太朱麗倩現身致祭。身穿黑色絨褸的朱麗倩肚凸凸，腳踏平底鞋兼戴口罩出入，孕味十足，愛妻號的華仔全程緊拖太太，親自擔傘為太太遮風擋雨，還有兩名保鑣及妹夫貼身護駕，四個男人保護一個女人，十分大陣仗。</p><p>現年52歲的劉德華和47歲朱麗倩結婚5年，極重私隱的華仔婚前婚後從沒帶太太朱麗倩出席公開場合，過去三次被影到拖手都因為白事而在機場出現，昨日兩人終首次大方拖手現身，到廣州銀河園送前輩紅線女最後一程。昨早約9時50分，一身黑色素服的華仔拖實太太到場，同行還有朱麗倩的妹妹麗華及丈夫，華仔的兩名私人保鑣貼身護駕。</p><p>撐傘又攬腰</p><p>戴口罩的朱麗倩腳踏平底鞋，由於氣溫跌至10度以下，她穿上厚厚絨長褸保暖，上落樓梯時見她肚凸凸，疑似再度有喜，華仔全程緊緊拖實太太，表現體貼。一行人進入禮堂後，華仔夫婦和朱麗華夫婦低調站在第六排位置，女姐的告別儀式開始前，朱麗倩主動除下口罩以示尊敬，用紙巾輕印鼻和嘴整理儀容，華仔全程望着太太，關心她的一舉一動。<br>當司儀叫賓客默哀後，現場播出女姐生前名曲，朱麗倩眼紅紅一臉傷感，還用紙巾拭淚，華仔全程強忍哀傷神情肅穆，其後工作人員安排華仔夫婦插隊瞻仰女姐遺容，朱麗華夫婦也緊隨其後，華仔和太太拖手向女姐遺體三鞠躬，之後華仔拖太太行近女姐靈柩，他默默望了一眼女姐的遺容後，拖着太太邁步離去，朱麗倩則依依不捨頻回頭望女姐，之後華仔跟女姐家屬握手道別，進入貴賓室休息。<br>由於貴賓室是玻璃門，華仔刻意用背脊對記者，朱麗倩則再戴上口罩遮面，華仔全程體貼照顧，跟朱麗倩十指緊扣離去，身旁有妹夫和兩名私人保鑣護駕，又有大批工作人員開路，華仔緊張既拖手又攬腰，還親自為太太撐傘。記者問是否跟太太送別女姐？華仔揮手示意不做訪問，記者轉問朱麗倩：「劉太，有冇見過女姐？」朱麗倩也封嘴，其間有記者不慎跣倒，華仔即停低慰問，叫大家小心，然後兩夫婦坐上掛有中港車牌的七人車離去。</p><p>追仔繼香燈</p><p>一直恨做老竇的華仔，去年終誕下寶貝女向蕙，有傳華仔希望追仔為劉家繼後香燈，近月多次傳出朱麗倩再度懷孕，雖然華仔曾親口否認傳聞，但坦承自己都好心急，造人和工作一樣努力，昨日朱麗倩肚凸凸現身，本報記者向華仔求證，他透過助手回覆：「答咗好多次喇，未有BB。」<br>此外，由華仔擔任聯合出品人及監製的電影《風暴》明日在香港上映，之前華仔在北京宣傳時，表示若電影有6億人民幣票房，便計劃拍續集，自己扮演壞人，戲名叫《暴風》。<br>採訪、攝影：曾小嘉</p><p>有玄機：孕婦赴喪禮  宜求平安符</p><p>有傳朱麗倩再度懷孕，仍百無禁忌與丈夫劉德華出席紅線女喪禮，玄學家麥玲玲昨日接受電話訪問，她指孕婦最好不要出席喪禮，尤其BB快出世前的一個月更不宜，她說：「紅白二事，最好唔好撞啦！同埋陀BB未夠三個月，仲未穩定唔好出席喪禮，BB陀穩咗都可以出席喪禮嘅。而且有啲人嘅命，本身都唔適合探病問喪，但如果孕婦一定要出席喪禮，最好就求一個平安符，兼且喪禮之後，喺出面行個圈，等啲負能量過咗先返屋企囉。」</p><p><br>足本收睇《亂噏24》x鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24  </p></body></html>