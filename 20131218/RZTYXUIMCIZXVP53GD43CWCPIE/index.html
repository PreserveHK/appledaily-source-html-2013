<html><header><meta charset="utf-8"><title>Prof J財技特訓班：禽流感概念股 - 徐燦傑</title></header><body><h1>Prof J財技特訓班：禽流感概念股 - 徐燦傑</h1><p>上星期寫過嘅中國風電（182），確係似哥哥舊歌——風再起時，「起咗又回到10日線時」，配股用先舊後新，可以用極短時間抽水，企得穩10日線，Prof J會繼續同你追蹤！<br>大市回落到23000點邊緣，市場上有好多唔同解讀，有人話唔需要粉飾櫥窗，有人就話放假在即話之佢死，亦都有人話可能係炒定禽流感。唔通禽流感又有「N稿」？<br>如果大家仲有印象，2003年嘅沙士，令到我哋香港人差唔多跌到入谷底，好彩有「羅記」嘅獅子山下嗰種不死精神頂住，令我哋可以再創另一個高𥧌！正所謂「防範於未然」，喺市場上有禽流感「N稿」嘅股，Prof J就搵到天美控股（1298）。 </p><p>天美奪阿爺千萬合約</p><p>天美嘅定位，係阿爺嘅國家食品安全檢測儀器股。唔講你唔知，天美最主要做設計、開發、製造、分銷同維修等，化學分析同生命科學嘅應用度非常廣泛，係分析H7N9禽流感必備嘅工具。<br>一講到呢啲，Prof J就特別有feel，因為Prof J喺中學時代已經有「化學王子」嘅美譽！<br>天美喺2003年面臨沙士危機嘅時候，向政府畀咗好多重要嘅資源同意見，亦都令到當年嘅業績大升！ <br>食品質素已經成為阿爺嘅重點發展題目，唔單止要食得健康，仲要有安全保障！為咗全國百姓，阿爺要喺2015年前增加500間檢驗檢測公共服務技術平台，儀器亦要由48.5萬台加到去97萬台。<br>天美同阿爺嘅國家食藥監局簽咗140萬美元（約1,092萬港元）嘅合約，睇嚟阿爺都覺得佢哋有「N稿」兼有實力，「貨已乾，等亮光」再一次應用喺天美，大家一齊睇實佢先啊，收到未先！<br><br>徐燦傑<br>中國銀河國際財富管理主管<br>本欄逢周三刊出</p><p>足本收睇《亂噏24》x 鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24 </p></body></html>