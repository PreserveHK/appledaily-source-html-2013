<html><header><meta charset="utf-8"><title>設基金幫年輕人尋夢</title></header><body><h1>設基金幫年輕人尋夢</h1><p>【兄弟情深】<br>夢想，可以是孤身環遊世界，也可以是決心做個有錢人，對王仲傑來說，夢想沒有大小，在乎實踐的決心。較他年輕兩年的弟弟仲勳，便是他心中的尋夢者，「佢讀書可能唔夠我叻，但決心肯定比我大，有幾多人有佢嘅勇氣，放棄安穩工作，返內地四年學畫，由零開始？仲要係佢自己死慳死抵，儲夠學費生活費、臨出發留低兩年家用先走，好厲害」。<br>仲傑與仲勳很妙。兩兄弟一起接受訪問，弟弟行開了，哥哥舉起拇指，大讚原本做測量工作的弟弟，是最有家庭責任感的尋夢者；轉過頭，弟弟又會偷偷哋同記者講：感謝哥哥「睇住屋企」，讓他「任性」尋夢。上月才由天津美術學院畢業回港，內向的仲勳，不似哥哥口若懸河，直言自小讀書唔叻，整個中學階段，都活在標青哥哥的「陰影」之下：「大家讀同一間中學，老師都會比較，細個梗介意，𠵱家接受咗，起碼畫畫，佢一定唔夠我嚟。」</p><p>「關鍵在乎你有幾堅持」
</p><p>兩兄弟感情要好，哥哥計劃成立「夢想基金」，資助年輕人落實夢想，弟弟仲勳二話不說，追隨左右：「如果唔係身邊好多人鼓勵，都未必有勇氣行出第一步。」仲傑補充說：「夢想好個人，唔係要破紀錄、做一樣從無人做過嘅嘢，簡單到你本身畏高，決心要去笨豬跳，都可以係人生夢想。」<br>就如他在文章所寫：「我們的前半生，被照顧安排讀同一本書，考同一類型的試，選擇權不在自己手上，我們的下半生，卻有自己話事的權利。」夢想可以好實在，並不遙遠，「關鍵在乎你有幾堅持！」打死不離親兄弟，兩子異口同聲。<br>《蘋果》記者</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>