<html><header><meta charset="utf-8"><title>星期日專題：80後銀行家　年填百首詞聽何韻詩唱出作品　快樂更勝業績好</title></header><body><h1>星期日專題：80後銀行家　年填百首詞<br>聽何韻詩唱出作品　快樂更勝業績好</h1><p>電波少女辭工遊西藏、OL棄高薪環遊世界……一個個顛覆生活的追夢傳奇，但橫看豎看，32歲的王仲傑，都不像這類故事。「邊個話追夢一定要辭工？」要負起養家責任的他，一樣有夢。貴為年輕美資銀行副總裁，他更願你稱他為填詞人。年寫百首歌詞「磨刀」，「堅持，係夢想成真嘅關鍵」。<br>記者：呂麗嬋</p><p>「我喺銀行做風險管理，年年都要20%增長，邊有咁多個20%？冇壓力係呃人。」在美資銀行任客戶服務部副總裁，外形「𡃁仔」的王仲傑，很率直。30出頭任高職、中學會考七優一良，在很多人眼中，他是天之驕子，但他自言絕非離地中產：日出而作，要交數要養家。曾經夢想與林夕、黃偉文一樣，將心思傾注歌詞，成為街知巷聞的填詞人。走在人生十字路口，很猶豫。</p><p>出身基層　母親養家
</p><p>「如果我係富二代，乾脆辭工專心寫歌詞，可惜我唔係。」出身基層家庭，爸爸在他中學時眼睛出問題，失去工作能力，只靠母親六、七千元的薪金，養活一家四口。作為大仔，仲傑很早已知，要靠自己打拼，「我哋屋企唔富裕，爸媽讀書唔多，但我哋一啲都唔慘，媽媽好傳統，點辛苦都要煮飯煲湯嗰隻，我同細佬，有足夠嘅愛……」。一直自信滿滿，說着家人，這個大男孩竟然紅了眼睛。<br>會考成績好，順利入大學，在港大再讀經濟學碩士，畢業那年卻遇正沙士，咬緊牙關捱數千元月薪入行，憑好表現十年間攀至副總裁。「個職銜唬人，其實都係打工仔。」那邊廂工作更上層樓，這邊廂樂壇卻越見萎縮，但他從無放棄做填詞人的夢想：「呢嗰圈好細，唔識人介紹入行，就惟有參加比賽。」由街坊舊曲新詞創作比賽，到新曲新詞港區選拔賽，他總不會錯過。<br>「比賽參加得多，開始有人搵我寫Demo。有咗曲搵你填sell畀唱片公司，好趕，又未必錄製。」試過放工後才接到電話，翌日就要交出歌詞，「機會難得，盡可能都接，要返工，惟有朝早5點起身寫，如果一嚟就話攰，根本冇資格話自己好鍾意做嗰樣嘢」。律己極嚴，公餘寫Demo，他視作「磨刀」。<br>高𥧌時一年填近百首由99年填第一首歌，歷時七年，至06年他才在台下首次聽到自己的作品，正式由一位專業歌手唱出，「我永遠唔會忘記嗰一晚，那是何韻詩嘅《以身犯險》，音樂一出， 我已喺台下流淚，同場幾萬人都在聽，百感交集」。<br>夢想成真過程很漫長，甚至沒奇蹟，但仲傑很感恩，「我知道冇填嗰一百首，就無嗰兩、三首（真正錄製）。有啲人填詞要講靈感，我填得好快，因功多藝熟」。</p><p>校園分享　鼓勵學生
</p><p>銀行高層堅持以填詞人自居，09年，他應邀到天水圍元朗信義中學教學生創意寫作，與年輕人分享他實踐夢想的心得。無心插柳，讓他找到人生另一個夢想。<br>「嗰時天水圍被標籤為悲情城市，上堂我問學生：你有咩夢想？一半人唔知點答；另一半人對自己嘅夢想，只維持到三分鐘熱度」。站在課室中央，他自覺責任重大， 像當年循循善誘他勇往直前的好老師。2011年，他決定成立「籽識教育」，「唔好做個畀藉口自己嘅機械人，怨冇時間、怨屋企冇培養。」他出版了結集《今生不做機械人》，夢想曾經遙遠， 他的鬥志卻一直激昂，「天份同機遇都重要，但堅持先係關鍵」。夢想成真的他笑着說「搵食不忘追夢」的另類奮鬥故事，為下沉的灰色都市，帶來一點希望。 </p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24  </p></body></html>