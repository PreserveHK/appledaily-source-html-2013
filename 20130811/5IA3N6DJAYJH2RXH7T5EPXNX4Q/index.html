<html><header><meta charset="utf-8"><title>周日醒Son：做人與做事 - Son姐</title></header><body><h1>周日醒Son：做人與做事 - Son姐</h1><p>做人低調方優雅，做事高調才優秀：頭一點最難！做人低調甘於平淡是大智慧，這道理知難行更難，只能靠修心悟性活出道行來。做事剛好相反，出類拔萃的事業肯定是眾所周知的名牌。因為優秀，所以高調，這次序，亂不得！<br>做人簡單方安心，做事周密才安全：利慾薰心滿肚密圈滿腦子計算的人，內心一刻都得不到安寧。終日算人所以怕被人算，永遠活在惶恐之中。做事計劃沒有最周密，只有更周密，因為不管如何慎密，難免掛萬漏一。周密，是信心保證。<br>做人糊塗方無憂，做事精明才無慮：鄭板橋名言「難得糊塗」，儍伋人自有儍福，連計較也不識，心無罫礙，自然無憂。做人糊塗是福，做事則不然，累己累人累街坊，還要浪費資源。必須瞻前顧後一眼關八眼到手到心到，捉得緊看得通做起事來自然得心應手，毋須諸多顧慮。<br>做人盡心方無愧，做事盡力才無憾：豈能盡如人意，只求無愧於心。不管如何努力，結果還是強差人意，只要盡了力無愧天地良心就好。未出盡全力認真拼過就放棄，鬱鬱不得志抱憾一生。管他成敗得失，只求今生無悔此生無憾。<br>做人忍讓方有路，做事果斷才有為：狹路相逢各不相讓，僵持不下只得死路一條，退一步海闊天空，畀條生路自己行得啩？如果議而不決，決而不行永遠得個講字，簡直是蹉跎歲月，浪費生命，莫講大事，縛手縛腳甚麼芝麻綠豆事都難成，何來有作可為？<br>做人天真可為友，做事頂真可共事：天真率直沒有機心只有童真，可以真話直說毋須轉彎抹角說有多舒服就有多舒服，做朋友當然好，做同事就兩睇啦！和處事認真絕不容許出錯的人做同事，雖則要求高步驟多麻鬼煩，但得出來的結果即使不非凡都肯定冇麻煩。至於能否成為朋友，人夾人緣，不必強求，但最少值得尊重！<br>做人寬容得認可，做事嚴格得認同：人誰無過，大人應要有大量，寬宏大量對人寬自己心更寬，即使敵人亦不能不心悅誠服。做事馬虎求其肯定錯漏百出大把手尾要人執，得到的是齊聲咒罵。不過做事嚴格一樣可以得人憎，所以對人寬容對事嚴格雙劍合璧肯定冇得輸！<br>做人像水自然順，做事像山必然勝：上善若水，水到渠成。船到橋頭自然直，柳暗花明又一村，順水行舟輕易走過萬重山。做人要是能夠如此樂天知命，是難得的福氣。但做事要有所成就，要靠無窮盡的毅力韌力及決心，朝着目標堅定不移走下去。經歷風吹雨打，依然屹立不倒！<br><br>本周Son姐醒你：「有志者，事竟成，破釜沉舟，百二秦關終屬楚。苦心人，天不負，臥薪嚐膽，三千越甲可吞吳。」</p><p>Son姐<br>Alison張慧敏，以獵頭人身份縱橫職場幾十年，有智慧冇美貌有份量冇身材，人稱「魔鬼教練」！</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24  </p></body></html>