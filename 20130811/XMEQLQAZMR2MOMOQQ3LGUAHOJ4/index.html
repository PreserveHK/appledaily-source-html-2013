<html><header><meta charset="utf-8"><title>拖1號張敬仁落水20號陳偉琪性向成謎</title></header><body><h1>拖1號張敬仁落水<br>20號陳偉琪性向成謎</h1><p>二十位無綫《2013香港小姐競選》候選佳麗昨日到中環出席活動，同場還有林峯，佳麗在台上分享愛的感受，3號余思慧講到想喊，15號蔡思貝則緊張到甩嘴，結果由10號林伊麗奪得最佳「愛很美」演繹佳麗獎。雖然林伊麗有好表現，但仍不及20號陳偉琪在微博中自稱雙性戀搶鏡。<br></p><p>陳偉琪被問到雙性戀一事，她說：「我冇咁講！我鍾意男仔，但唔會歧視同性、雙性戀，開微博咁耐，冇寫過敏感字眼，誤會箒，粉紅色以為女仔，我都想搵個男仔依靠，之前1號張敬仁都被傳過中學同女仔拍拖，我哋遇同一問題。」不過在微博性取向一欄點選男或女，根本與顏色無關。<br>而獲獎的林伊麗自言信心大增，問到誰是最大勁敵？她賣口乖說：「大家各有特色、長處、優點。」蔡思貝在台上甩嘴，她解釋：「我聽完其他人講好感觸，我係感性水瓶座，率直難遮蓋，怕會影響表現，上台要控制情緒。」<br></p><p>林峯父愛氾濫</p><p>同場的林峯跟三歲小妹妹玩得甚投契，司儀林盛斌笑他如要BB就要加油，林峯笑說：「我爸爸都特別錫妹，將來我有女都會特別錫，但生仔女都冇所謂。」他還指小妹妹電他，開心到忍不住錫錫。另外，林峯前晚跟官恩娜、周柏豪等在會展出席新城音樂會，因他要返橫店拍劇缺席今晚舉行的新城國語力頒獎禮，故獲預先頒發「新城國語力全國最受歡迎偶像」及「新城國語力亞洲歌手」獎，但林峯唱歌時疑似咪嘴，他解釋：「因有新歌同快歌，噚日返嚟冇時間綵排。」<br>採訪：胡比、藍文浩<br>攝影：黃偉雄、黃文偉</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24 </p></body></html>