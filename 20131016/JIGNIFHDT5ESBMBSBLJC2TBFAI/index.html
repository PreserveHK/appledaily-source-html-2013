<html><header><meta charset="utf-8"><title>中環在線：諾獎得主法馬　教過陳家強 - 李華華</title></header><body><h1>中環在線：<br>諾獎得主法馬　教過陳家強 - 李華華</h1><p>新鮮出爐三位諾貝爾經濟學獎得主，其中法馬（Eugene F. Fama）與漢森（Lars Peter Hansen）都係來自芝加哥大學，財經事務及庫務局局長陳家強80年代初曾經喺芝大修讀工商管理碩士及哲學博士（財務），法馬正正就係佢嘅論文導師之一。</p><p>形容法馬「相當tough」</p><p>Fama喺1968年已經出任芝大商學院金融學教授，金融科必定讀到嘅efficient market hypothesis就係由佢提出來，佢以研究股票市場活動而聞名。<br>陳家強話當年，指Fama喺芝大教博士生一個主要科目，所有學生都要讀呢一科，佢當然唔例外，跟咗佢大約3年，Fama仲係佢嘅論文導師之一，對方好了解佢嘅研究。<br>至於師生關係如何？陳家強就話，所有教授都鍾意學生研究埋同一個學術範疇㗎喇。佢形容Fama係一位相當tough嘅教授，另一位得獎者漢森就十分聰明。<br>咁究竟陳家強當年跟Fama做乜嘢題目嘅論文呢？陳家強話以𠵱家標準，題目比較深奧，唔講了。根據政府資料，陳家強擅長研究資產定價、交易策略評估同埋市場效率。<br>可惜，陳家強嘅學術專長完全幫唔到股民，好似上個月咁，陳家強被問到美國聯儲局未有如市場預期咁開始退市，咁點？佢就答，咁樣意味風險同不明朗因素增加，未來一段時間市場會繼續波動……仲唔係阿媽係女人？﹗<br><br>李華華<br>mailto:LiWaWa@AppleDaily.com</p><p>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24  </p></body></html>