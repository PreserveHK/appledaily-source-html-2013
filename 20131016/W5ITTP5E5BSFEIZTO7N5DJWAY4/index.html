<html><header><meta charset="utf-8"><title>魚樂無窮：消息股喪炒　吼實珠控 - 唐牛</title></header><body><h1>魚樂無窮：<br>消息股喪炒　吼實珠控<br> - 唐牛</h1><p>午後傳出免費電視發牌結果有眉目，香港電視（1137）及有線寬頻（1097）應聲爆升三成及兩成，話說有線新聞台喺下晝1點20分彈出news flash，可惜身旁嘅now財經台，喺1時30分才有相關報道，兩股當時已炒到㷫烚烚，唔敢高追嘅唐牛，睇住佢哋越升越有，只能嘆句這個機會不是屬於我的。<br>大市處於上落格局，但消息股就升到如癡如醉，先思行（595）雖否認獲小米入股，但埋單依然抽升三成，證明市場游資極多，欠缺嘅只係題材。《中國證券報》噚日頭版報道，廣東申請粵港澳自貿區方案，已上報國務院，相關部門正喺橫琴、前海及南沙進行調研，三地有望納入自貿區範圍。主要經營珠海圓明新圓及海上客運嘅珠海控股（908），旗下長隆國際海洋度假村，今年會喺橫琴開業，肯定食正有關概念。集團早前股權有變，由隸屬珠海國資委嘅國企珠海九洲控股揸莊，持股量達42.6%，話唔定就係配合今次自貿區而來。之前內地上市嘅上海自貿區概念股炒到飛天，就連差不多800億銀市值嘅招商局（144），累積都進賬三成，珠控現時市值得廿億銀，手頭淨現金近6億銀，可塑性肯定更大，噚日嘅一棍，相信只係派對嘅開始。</p><p>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>