<html><header><meta charset="utf-8"><title>智取大市：新華文軒平靚正值博 - 晉佳</title></header><body><h1>智取大市：<br>新華文軒平靚正值博 - 晉佳</h1><p>前幾日唔少投資者都驚美國債務上限黑天鵝，但呢幾日越臨近債務上限死線，港股炒作氣氛反而仲一日比一日強烈，事關美國債務上限解決呼聲壓一，到咗星期四、五，債務上限問題一解決，自自然然就有一批忽然樂觀嘅陰功豬接貨，事前大戶唔炒高等派貨就笨咯。</p><p>長線升浪料將啟動</p><p>雖然恒指日日高開低收，但難得呢幾日都有唔少細價股炒起，氣氛總算不俗，法則都係唔高唔追，股價圖表長期低殘嘅股份真係望都唔使望。鬼咩，眼前冇幾多日炒，就梗係搵啲樓上冇蟹貨嘅股份嚟做嘢，點會喺度慢慢收貨收到蚊都瞓。<br>至於恒指方面，晉佳估計今個星期有能力突破9月高位23554點，一浪高於一浪，不過，9日RSI可能一浪低過一浪，形成雙頂背馳，如果星期四、五恒指打後出現即市急劇回吐，或者呈現連續至少兩連陰嘅橫行或下跌走勢，同時再睇到細股開始升轉跌，短線最好收一收網，等調整後再入市。<br>短線固然係破頂股睇高一線，但如果股價破頂兼且基本因素理想嘅好股，升勢或許唔及嗰批暗傳小米入股，然後又發公告澄清嘅細價股，嚟唔到嗰種三幾分鐘裏面翻天覆地、死去活來嘅感覺，但中短線亦可以畀到理想回報。<br>新華文軒（811）噚日破咗兩年新高，9周RSI已經達到80.4嘅嚴重超買水平，不過，股價強勢似乎未因此見盡。如果睇再長線嘅月線圖，年中開始守住月線保歷加通道中軸，目前已經輕微突破上軸，股價有可能進入新一輪長線升浪。</p><p>首站目標5.5元</p><p>新華文軒主要做圖書出版同發行，主要係學生課本、教科書等，發行佔整體毛利大概75%，嚿年發行業務毛利下跌3%至13.43億元人民幣，出版就升一成，但加上分部間收益抵銷因素，整體毛利升3.8%，為免複雜，你當佢毛利冇變動就OK，至於今年上半年收入增長大約4.5%。至於再之前，每年就出現較穩定增長。由於涉及課本範疇同民生非常相關，加上中央容易規管，所以唔能夠預期課本可以大幅加價令毛利率上升，否則引起民憤，只能透過賣多啲書增加收入，所以唔能夠旨意盈利可以極高速增長，每年只以個位數至十幾巴仙上升。<br>說穿了，原來新華文軒係放寬一孩政策嘅受惠股，絕對比青蛙王子（1259）穩陣得多。論估值，市盈率6.4倍，股息率8.5厘（要注意佢年年派特別息，所以當特別息係經常性派息），市賬率不足一倍。<br>新華文軒總市值40億元左右，有超過20億港元係淨現金，估值平到嘔。博佢上番8倍市盈率，見5.5元，就已經有25%回報，可以當係首站目標價。</p><p>晉佳<br>本欄逢周三刊登</p><p>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24  </p></body></html>