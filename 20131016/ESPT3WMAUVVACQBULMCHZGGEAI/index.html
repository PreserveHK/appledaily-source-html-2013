<html><header><meta charset="utf-8"><title>中馬勝食蟹 - 左丁山</title></header><body><h1>中馬勝食蟹 - 左丁山</h1><p>十月九日晚在沙田馬會會所跑雙邊馬，正在凱旋廳刨馬之際，忽然被人拍膊頭，抬頭一望，乃食家李純恩與梁家權是也，呢兩位係馬場稀客，點解會走嚟沙田馬會？哦，原來呢兩位尖嘴食評家係應邀到會所二樓「銀袋」西餐廳試嚐星加坡特色食品咖喱蝦、胡椒蟹與肉骨茶，俾下意見。「銀袋」在十月十日至二十日有星加坡特色食品推廣，以上三款菜式乃主打項目，事先搵一啲識飲識食兼食得辣嘅食評家試吓是否對辦。<br>左丁山一來盡量少吃蝦蟹，二來不能食辣，李梁兩位要拖左丁山落去試味，梗係唔制啦，跑馬望贏錢，蝦蟹留番佢兩位自己食可也。呢晚有說冼為堅先生隻「友誼大使」過江到快活谷挑戰美國會所盃，跑一千八百米，左丁山有理冇理，立即主動捧場，學孫柏文口頭禪，一注獨贏第三場9號「友誼大使」，有韋達嘅2號「紅駿」成為大熱門孭飛，啱晒，隻馬嘅賠率愈嚟愈好分，由6.4倍跌到落7.8倍，最後有隻5號「勁友福」着綠燈落飛到2.7倍，成為大熱門，益咗9號分多啲。騎騎，9號一條直路如入無人之境，大勝兩個半馬位，左丁山當然笑到見牙唔見眼，冼先生善有善報吖嘛，捐二千萬元俾中文大學辦好文史哲，極為難得，抵佢捧盃嘅，隻馬贏得輕鬆，相信還有頭馬在手，下次再捧場。<br>急忙WhatsApp冼先生恭喜之餘，心情輕鬆，落去二樓搵李純恩與梁家權，睇吓佢地食成點，原來公關大姐大亦已趕到，食完咖喱蝦再吃黑白胡椒蟹，輔以炸饅頭，佢地話啲辣汁無以尚之，斯里蘭卡大蟹大把肉，食得過癮之至，讚不絕口，話到星加坡亦未必搵到咁大隻靚蟹，係要左丁山試一試，點敢制呀，唯有落荒而逃，走番上凱旋廳，剛好係第五場，二話不說就一注獨贏買5號「頌友」，馬主旋風團體有信興老闆蒙德揚在內，梗係要捧啦，果然又係輕易取勝，唉，有早知嘅話，預先買一口過關獨贏二穿三，三場9搭五場5，就肥過斯里蘭卡大蟹咯！各位會員朋友鍾意食辣食蝦及蟹嘅，不妨盡快向銀袋卜位一試，左丁山就得個恨字啫。</p></body></html>