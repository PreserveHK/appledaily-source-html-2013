<html><header><meta charset="utf-8"><title>中門大開：港人身份與拒共意識 - 添馬男</title></header><body><h1>中門大開：港人身份與拒共意識 - 添馬男</h1><p>黨報發表評論文章，提出香港人要包容內地新移民，因為香港係移民城市，內地新移民來港後會變成新香港人。同一時間，強調本土利益優先嘅毛孟靜、范國威及譚凱邦等早前在台灣登廣告，表示要「源頭減人」，收回單程證審批權，被爭取家庭團聚團體指摘歧視內地人。<br>要討論單程證審批、內地移民、香港人身份、資源爭奪等議題，容易引起情緒反應，在歐美澳洲討論收緊移民政策時也一樣會引起社會激辯。討論也有不同層次，由價值信念到文化身份，由公共政策到社會資源分配，各方面均有觸及，因此爭辯雙方容易對唔到嘴形。最簡單方法係由基本入手，最容易有共識地方開始。</p><p>迎普世價值　保傳統習俗</p><p>首先香港取回單程證審批權，相信冇乜人有異議，包括爭取家庭團聚人士。在政策層面，北京好難拗，只不過係九七前歷史遺留問題，當時推出單程證政策乃中英雙方協議，港英政府在1980年10月推出單程證制度。雙方協議內地各市政府能夠決定定居香港的申請人資格，北京堅持不容港英政府有審批權，是因為中國要確立主權。問題係九七後主權面子考慮已經不存在，老董已曾爭取移民審批權，但北京拒絕，另設一個新嘅優才計分移民計劃。<br>單程證制度隨着新移民越來越多，已到了非改革不可地步，收回審批權，提高透明度，是香港各方共識。收回權力後先至有基礎討論分配配額，當主動權在港方手上時，先可有合情合理，因應香港具體情況作調整，及按資源現況作理性規劃的基礎，否則一切只係口水戰。呢個問題由九七前講到𠵱家，毫無寸進，原因何在？令人費解。<br>至於乜嘢叫「新香港人」，屬口水戰，但如果要拗，一樣可以反駁黨報。所謂香港人，當然唔會用出生地去作界定，否則只有梁福元、曾樹和等原居民及「Tree Gun」蜑家水上人先係香港人。移民城市去界定身份，考慮香港過去百幾年與中國內地分途發展嘅歷史，香港人身份構成是因內地政治社會動盪而選擇離開的華人為主體，即陳雲所指「避秦者」。好多人假設香港是借來時間借來地方，冇一個主體性，一如廿幾年前深圳冇自己身份一樣。呢個假設大錯特錯，殖民地歷史建構咗香港人身份主體性，一邊接受現代工業文明、資本主義、普世價值，另一邊保存粵語文化及廣東傳統習俗。新香港人身份唔係由今日內地各省新移民來建立，關鍵係新移民是否擁護香港核心價值，尊重法治，維護人權自由，爭取民主。而此等香港人身份之價值，正是內地官方公開反對，堅決抵制。<br>本土香港人之焦慮，正是內地有計劃地輸出移民到香港，背後是否有政治目標，改變香港原有一套核心價值，變成內地一套，一如五十年代起有計劃地移民新彊、西藏，改造維、藏面貌。<br>隨着本土意識抬頭，矛盾裂隙，新香港人身份爭議，只會越來越擴大、越來越激。 <br><br>添馬男</p><p>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24  </p></body></html>