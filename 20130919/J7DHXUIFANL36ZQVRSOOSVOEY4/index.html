<html><header><meta charset="utf-8"><title>中門大開：互借東風抽乾水 - 添馬男</title></header><body><h1>中門大開：互借東風抽乾水 - 添馬男</h1><p>為配合政改及反佔中鬥爭，黨報引述港媒（即係文匯及大公兩篇署名文章）報道回歸後英國軍情六處間諜滲透全港重要部門、傳媒、商會，又指麥齊光被揭騙房津乃來自英特工手上情報，又指陳方安生、黎慶寧乃英國棋子，文章講到似層層，好得人驚！</p><p>軍情六處幫狼英？</p><p>首先，香港有英美特工存在係基本常識，唔好扮純真，大驚小怪，長期以來香港係東西方角力諜報中心，軍情六處有人員派駐香港，指揮政治部監控左派親共人士，港督麥理浩在抗日時在汕頭從事敵後情報工作，二戰後曾派駐布拉格，59年來港出任栢立基政治顧問，從倫敦公開五十年代港英政治部報告所見，審閱報告後簽名是麥理浩招牌式樣「大M」，之後67年曾做過越南大使，在越戰中與美國緊密合作。麥理浩就係冷戰時代英國具帝國視野、情報、外交、行政集一身的人才，任務係阻止中共在香港滲透。67暴動後出任港督，將早年出任政治顧問時「民生抗共」戰略付諸實行，造就了香港大建設時代。<br>七、八十年代政治部監控對象眾多，不限於左派，港大社會派學生，中大學運積極分子，如前匯豐大班鄭海泉也曾被監視，梁國雄當然有份，壓力團體成員觀察社陸恭蕙、胡紅玉也有份。九七主權移交後，英方情報人員亦會留港，當然也有親英勢力留在司法、紀律部隊、商界、學術界及公務員。但由此推論麥齊光事件、倒梁及佔中由軍情六處情報人員策動就好奇怪。麥齊光乃林鄭頭馬，協助政務司司長掌控土地資源，打倒麥齊光對邊個最有利，只要睇邊個接任就一清二楚，接替者乃梁振英頭馬陳茂波，唔通軍情六處幫緊梁振英？<br>而霍德及顧汝德兩人過去十幾年已被左派圈子視為軍情六處特工，講到佢哋神通廣大。最近顧汝德在訪問中公開回應，笑問如何一邊做全職中策組顧問，又一邊做地下情報工作 。除非兩人是國產007，慌死冇人知佢哋係特工，大搖大擺，來香港搞飯局做串連，倒梁佔中。按常識推測，若顧汝德係有份策劃佔中之特工，佢會就佔中公開表態咩？咁高調做乜？至於反國教運動，大家唔好以為搞政總集會需要軍情六處特工協助，阿牛、支聯會義工及教協已經熟手。03年七一遊行及之後包圍中環，當時也被視為有英美勢力策動。<br>其實夏千福也好，Hugo Swire也好，都想借普選抽水，扮做嘢，英美同中國冇根本利益矛盾，英國尤其睇重「人仔」。而挺梁陣營則想借英美抽水行為，拉高政治矛盾，逼所有建制派歸邊，尤其是當佔中被定性為由英美外國勢力操控，涉及國家安全，領土完整，民族統一，咁大頂帽笠落嚟，邊個頂得順？<br><br>添馬男</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 </p></body></html>