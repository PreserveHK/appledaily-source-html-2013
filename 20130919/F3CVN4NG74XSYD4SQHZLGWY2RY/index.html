<html><header><meta charset="utf-8"><title>隔牆有耳：幫襯社企特製「有名」月餅田二少俾人食落肚 - 李八方</title></header><body><h1>隔牆有耳：幫襯社企特製「有名」月餅<br>田二少俾人食落肚 - 李八方</h1><p>蛇齋餅糭，乃係香港基層政治嘅精髓。只要將呢種文化發揚光大，分分鐘可以學似澳門陳明金咁，一張飛勇奪三席成為超級票王。今日係中秋佳節，各大政黨對「餅」呢樣嘢自然不敢怠慢，近日四出派餅益街坊，有阿爺射住嘅禮義廉，派月餅之餘仲派福袋，向來缺水嘅泛民，只能靠煤氣贊助派冇蛋黃嘅白蓮蓉「健康月餅」。呢一round，新民黨田二少就以7,000個印有自己個名嘅社企月餅大獲全勝，成為政界月餅王！<br>要就政壇派月餅做田野考察，新界西係必然首選。喺剛過去嘅周日同周一，天水圍屋邨變咗派月餅日，唔少區佬、立法會議員落區派月餅。工黨李卓人都喺天水圍地區辦事處同荃灣嘅老人院向街坊送暖，佢派嘅係煤氣公司聖安娜月餅，但阿人就有少少簡陋囉，就咁用白色膠袋袋住就算，不過婆婆收到都好開心。</p><p>泛民月餅冇蛋黃</p><p>白鴿黨葵青區議員林立志，都係靠煤氣食糊，有400個月餅益街坊，資源不足，佢就派埋迎月、追月、賞月時間表傳單畀街坊，都算有心思。但都唔及田二少，佢搵咗間社企，整咗7,000個印有田北辰三個字嘅月餅，等街坊可以食咗佢落肚。喺新界東，新民主同盟范國威，因為係立法會議員，可以拎到煤氣800個月餅。但都有街坊問，點解月餅冇蛋黃？可唔可以有五仁月？富貴黨自由黨李梓敬，都係拎咗煤氣月餅，喺石硤尾南山邨派畀婆婆。<br>除咗區議員，特首狼英都有嘢派，派咗含羞草同蟋蟀畀小朋友，話呢啲小植物同小生物簡單易養喎，不過就唔係幾應節囉。<br><br>mailto:pf_lee@appledaily.com</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 </p></body></html>