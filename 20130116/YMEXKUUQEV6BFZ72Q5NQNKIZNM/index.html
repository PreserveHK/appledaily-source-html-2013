<html><header><meta charset="utf-8"><title>中大今年50歲 - 左丁山</title></header><body><h1>中大今年50歲 - 左丁山</h1><p>今年係中文大學創校五十年，今年有不同，多元化活動慶祝金禧，活動幾時開始呢？大記者突然打電話嚟問：「喂，中大五十周年，一定有晚宴㗎，上次四十周年之時，我有好多同學買唔到餐券參加，今次話一定要買到，你知唔知幾時係呀？」哦，唔問幾時校慶活動開幕，最有興趣就係參加慶祝高潮──盛大晚宴。打聽之下，知道今年十二月八日星期日晚上在會展舉行中大五十周年晚宴，但唔知要開幾多圍先知夠，相信到時又會引起撲飛潮，大記者等人吸取40周年校慶教訓，年頭就問定年尾，可見有備而來。<br>40周年之時，碰巧沙士襲港，全港人心惶惶，2003年上半年中大為咗威爾斯醫院受沙士襲擊之事，忙於救人，慶祝40周年活動好難話唔受影響。好彩渡過難關，當年之沙士英雄沈祖堯今日成為校長，新亞校友鄭海泉現成為中大校董會主席，兩人領導50周年校慶活動，應有睇頭。正式啟動典禮將於一月二十七日星期日上午十時三十分舉行，同時有健步行籌款（環繞中大步行，行畢全程甚有挑戰性）及校友嘉年華活動，至下午四時為止。主持典禮嘅有鄭海泉、沈祖堯與五十周年校慶督導委員會主席梁英偉校友（中大校董，新亞校董會主席），中大各書院紛紛組隊參加步行，預料有一番熱鬧。<br>呢次健步行主要為沈校長主力推動嘅「I．CARE博群計劃」籌集基金，最終籌款目標係一億元，周大福慈善基金承諾，以一對一配對校友捐款（即校友捐一元，周大福慈善基金就捐一元），校友捐款真係多多益善，少少無拘。<br>校慶活動一開始，就停不了。一月二十九日下午五時於康本國際學術園（火車站對面）一號演講廳就即刻有一個「五十周年傑出學人講座」請來國際著名心理學家，　有「當代心理學的代表人物」（voice and face of contemporary psychology）之稱嘅Philip Zimbardo教授，講題係「從惡魔到英雄之旅」（My Journey from Evil to Heroism），單百度教授係史丹福大學榮休教授，現於三藩市全力投入一項英雄想像計劃，研究平凡人可否成為日常生活中嘅英雄，十分有趣。</p></body></html>