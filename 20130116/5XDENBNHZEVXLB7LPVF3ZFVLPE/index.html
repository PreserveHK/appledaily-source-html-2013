<html><header><meta charset="utf-8"><title>蘋機會：iPhone結盟Android　古惑仔吹雞</title></header><body><h1>蘋機會：iPhone結盟Android　古惑仔吹雞</h1><p>經典《古惑仔》重出江湖！由羅仲謙、梁烈唯等翻拍浩南、山雞，套戲有無當年伊健咁正？見仁見智，但牛佬漫畫賣到千幾期，絕對大把粉絲！今次打到落手機的《古惑仔3G》，橫跨iOS及Android平台，同一世界下，你唔只要爭地盤做坐館，更可結盟各大社團，吹雞劈𡃁坤、殺上CY大宅出番啖氣！<br><br>記者：陳國輝</p><p>招兵買馬爭地盤</p><p>人！肯定是《古惑仔3G》的最大財產！由建立社團，設計社徽，都要你一手包辦，至於運作方面，你仲要想方設法招兵買馬、作奸犯科，甚至同其他社團結盟，就係你能否成為全港揸Fit人的基本條件。<br>打開遊戲，居然是一張港鐵地圖？絕不是當你「自由行」遊客！目的只為方便古惑仔「招兵」、霸地盤以及執行家法時用；例如入到銅鑼灣，你就有機會見到呢區揸Fit人陳浩南，仲可以收佢做小弟，不過佢會唔會叫你一聲「大哥」，就要視乎你的領導技能了；順帶俾貼士大家，每個古惑仔都有一套「生活規律」，例如浩南喜歡逢二、四陪細細粒拍拖，如果想搵佢傾偈，就要揀其他日子！如果你記得電影或漫畫情節，玩落仲會着數啲！<br>除了招兵霸地盤，遊戲還會出現突發性活動！例如當進入某區，可能會遇到𡃁坤，那時候你可選擇立即開佢波，又或者即時對話，等齊人先出手。</p><p>練功搵錢買武器</p><p>只懂打打殺殺並不足夠！社團運作還需要識得賺錢，例如購買武器、藥物，甚至養你班手下！每次打完架，你就可以玩21點，奪取別人武器和道具。<br>至於如何獲得收小弟的「氣力」及「領導技能」，除了靠打打殺殺提升點數外，平時還可以跨區「練功」，好似打倒的士及小巴等，不斷去儲經驗值；還要留意，某些活動也可能是搵錢良機，例如去油麻地成功霸佔上海街觀鳥亭，你便可操控一些女性幫你搵錢！又或者霸佔尖沙嘴新港機竇之後，亦可為你產生社團資金；究竟哪條門路搵錢多？這要靠你計一計了！</p><p>吹雞！殺上CY大宅</p><p>跟漫畫情節般，遊戲內會出現滿口講「誠信」的CY。其中一項任務，你需要由街頭殺上CY大宅，踢走古惑仔並趕走後宮秘書，幫古惑界和香港人，出一口烏氣！</p><p>《古惑仔3G》</p><p>類型：Online動作遊戲<br>開發：Gameone<br>支援機種：iPhone、iPad、Android手機<br>收費方式：$8-$398（包50-4,000代幣）<br>網站： http://tb3g.gameone.com </p></body></html>