<html><header><meta charset="utf-8"><title>食字部：單親媽　肉餅山證母愛</title></header><body><h1>食字部：單親媽　肉餅山證母愛</h1><p>將「媽」字拆開，看到的是「女」和「馬」，若說媽媽偉大到為兒女做牛做馬亦不過份。媽媽從來難做，若是單親媽媽，要一邊照顧子女，一邊打理店子，可謂難上加難。所謂「世上只有媽媽好」，適逢今日是母親節，除了要學懂珍惜眼前人外，亦向最愛的媽媽表達你的愛意。<br><br>記者：何嘉茵<br><br>攝影：潘志恆、許有達</p><p>民聲　為奶奶撐下去</p><p>「佢真係一個好媽媽。」民聲老闆麥惠綺的小兒子阿康說。要說麥惠綺的故事，可能你會覺得像粵語殘片的劇情。她16歲時便下嫁民聲的太子爺，誕下三個兒子後，丈夫欠下賭債走佬，23歲的惠綺成了單親媽媽，打算做美容生意重新開始，怎料奶奶臨終時卻將冰室託付予她，希望她好好經營下去。「唔好話煮嘢食，自己甚至連買隻鑊都唔識，根本無從入手。啱啱開始時請師傅做晚市賣小菜，靜到拍烏蠅，搞餐廳始終要親力親為。」就是這種不服輸的性格，她索性晚上關門後研究新菜式，做過無數的試驗，嘗過多次的失敗，做了兩三年，期間更無師自通地研究出肉餅山、招牌口水雞等等，餐廳藉此建立一定名氣，但少不免忽略了兒子的成長。</p><p>「接手時已經負債累累，嗰時一人打幾份工還債，我當時一心諗住快啲還債，一家人可以舒服啲，邊有時間照顧佢哋，結果搞到同啲仔好疏離，又無乜人教佢哋，前幾年曳到好似拍戲情節咁，真係好誇張。」民聲去年在筲箕灣東大街開分店，只因惠綺希望兒子們可以有自己的事業。「我始終會有退落嚟嘅一日，見佢哋近年乖咗好多，經常落舖頭幫手，咪開分店由佢哋幾兄弟發辦。」眼前的惠綺瘦到不足100磅，看得出曾飽歷風霜，但此刻卻抱着孫兒滿足地笑了。<br>民聲冰室至今已有五十年歷史，別以為冰室只有蛋治、紅豆冰等小食，這裏主打的卻是住家小菜，一道鹹蛋肉餅更被譽為全港最棒肉餅之一。肉餅用六分肥四分瘦的腩肉，只用菜油、生粉、鹽及糖調味，十安士的豬肉堆到約有七吋高，所以又名肉餅山，份量十足。「肉餅山好容易跌落嚟，蒸嘅時間要掌握得好好，要蒸45分鐘，多一分鐘同少一分鐘都唔得，調味時我無落過一滴水，咁樣肉餅口感先會鬆軟。」惠綺說，此刻了解到媽媽味道的住家菜，做法一點不簡單，很珍貴。</p><p>民聲冰室（2881 6331）</p><p>地址：筲箕灣東大街135號地下</p><p>天樂　愛的延續</p><p>「以前有記者覺得我哋兩公婆好恩愛，一到情人節就約我哋做訪問。我老公係個怕醜斯文嘅人，好似間餐廳英文叫Amy's Kitchen，都係老公靜靜雞改，到開幕時我先知，佢話想將間餐廳送畀我。」2004年是天樂餐廳老闆娘Amy最刻骨銘心的一年，那年天樂於西環開分店，但開幕前十多天，丈夫卻突然離世。「我老公一直無病無痛，仲諗住第二朝去補影結婚相，點知嗰晚凌晨佢頭痛得好厲害，送咗去醫院後，無幾耐就不省人事，昏迷咗十日就去咗啦！」說起這段往事，Amy的淚水已忍不住湧出來，一生最痛相信莫過於失去至親。</p><p>可幸是當時銅鑼灣舊店的生意已上軌道，但兒子們仍在讀小學，Amy要母兼父職照顧他們，辛苦的日子總算捱過，現在兒子於英國讀大學，一到暑假便到餐廳幫手。「我老公最大心願係栽培兩個仔成材，以前掛住搵食，忽略咗佢哋，好彩佢哋好乖好生性，應承過畢業後會好好打理餐廳。」性格樂天的Amy說，兒子們孝順已感知足，但最遺憾是丈夫未能分享這份福氣。<br>西環店由裝潢、餐牌、菜式等都是Amy丈夫黎冠能親手設計，她間中也會憶起和丈夫的種種往事。「好似甜心雞卷，我哋試過好多次，餡料本來用提子乾，發現好搶火雞肉容易炸燶，後來熟客鍾楚紅提議轉用杏脯乾，出嚟又幾好！」甜心雞卷是這裏的招牌菜，雞髀要先起骨再釀入杏脯乾，封口後以慢火炸約20分鐘，雞皮不油又脆，中間略溶的杏脯肉有點似果醬，配上自家製的芥末汁，酸酸辣辣好開胃。這裏的瑞士雞翼賣相也吸引，瑞士汁是自家調配，用最靚的老抽、豉油加花雕酒等，雞皮滿是瑞士汁的甜香，黎冠能曾在太平館餐廳待過一段日子，這道菜雖源自太平館，但絕非倒模，經改良後沒太平館的甜，很香。</p><p>天樂餐廳（2803 2478）</p><p>地址：西環德輔道西352號地下</p></body></html>