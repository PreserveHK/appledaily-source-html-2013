<html><header><meta charset="utf-8"><title>伍姑娘約草蜢食飯解愁</title></header><body><h1>伍姑娘約草蜢食飯解愁</h1><p>【銅鑼灣利園】無綫劇《金枝慾孽貳》俾觀眾嫌悶鬧爆，收視麻麻，難怪女主角之一伍詠薇（伍姑娘）之前要密密宣傳谷戲，難得有啲時間，伍姑娘前晚8點同老公練海棠，約埋老友蔡一智兩公婆、蔡一傑同另一位朋友，喺銅鑼灣利園一間意大利餐廳飯敍，飲吓白酒吹吓水。見素顏嘅伍姑娘同佢「愛人」傑仔傾偈嘅時候，表情有啲激動，唔知係咪呻緊劇集收視唔多理想呢？<br></p><p>草蜢乘機谷碟</p><p>伍姑娘呢餐飯食足三個鐘，至夜晚11點成班人齊齊離開，練海棠搭住伍姑娘膊頭出嚟，十足好兄弟咁，喺街度同傑仔拜拜後，記者問伍姑娘係咪同朋友訴苦講收視唔多好？佢話：「唔擔心收視，好多人睇，梗唔係同朋友訴苦啦！冇壓力，盡咗做藝人嘅責任，追落去好睇㗎！」阿智就好醒目，見記者訪問伍姑娘，即刻遞上草蜢之前同軟硬合作嘅演唱會影碟，乘機宣傳。<br>採訪、攝影：陳辰、羅德光、吳耀輝</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網 http://hk.add.nextmedia.com睇番足本網上版，除咗有專訪外，仲有好多時裝靚嘢睇！ </p></body></html>