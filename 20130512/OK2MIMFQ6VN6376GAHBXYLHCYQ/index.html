<html><header><meta charset="utf-8"><title>周日人物：阿媽教仔　打定唔打？</title></header><body><h1>周日人物：阿媽教仔　打定唔打？</h1><p>今日是母親節，找來新手媽咪、前「輪后」趙海珠，以及育有一名6歲兒子的股評人胡孟青，暢談教仔心得。相比怪獸家長，青姐形容自己「蛇媽」；珠珠則在腦交戰，畢竟愛子只得四個月大，她不肯定將來會否變成怪獸媽咪，但最緊要是兒子健康快樂。<br>記者：高淑嫻<br>部份圖片由受訪者提供</p><p>青姐：細路做錯事係要打</p><p>股評人胡孟青出名直腸直肚，不時在專欄或明或暗地批評行家，似足一名悍婦。作為母親，可以想像，當她兒子被罰或被減分數，她可能會拉兒子返學校跟老師理論。好在這只是錯覺，對於管教今年6歲、讀小一的兒子Adrian，青姐並非怪獸家長。<br>青姐憶述兒子一個搗蛋故事：「有次去接阿仔放學，等極唔見人，原來佢同個同學走去二樓廁所玩廁紙，將廁紙捲埋一嚿一嚿，不停掉落街」，當然很快東窗事發，被駕車經過的老師發現，齊齊捉去見家長。<br>青姐明知兒子犯錯，收起一張伶牙利嘴，跟兒子細聽訓導主任和副校長訓話，聽完只說：「唔好意思，真係家門不幸，我返去會再教育阿仔。」<br>為教仔，青姐會拿出上一代父母必備的「武器」──雞毛掃。青姐認為，「細路係要打嘅，仲要話打就真係打」，讓他知道做錯事是有代價，至今未試過打爛一條雞毛掃，一年最多好似春秋二祭般打兩次。Adrian有次還「抵死」地問青姐，點解不用有雞毛那邊打，真令人哭笑不得！<br>難怪青姐形容兒子集天使與魔鬼於一身，大部份時間都是可愛的。她跟兒子的感情相當好，直言「阿仔親阿媽多過親阿爸。」<br>周一至周五，她必定開車送Adrian上學，之後到電台做節目，下午盡量抽空接仔放學，一星期五天，總能接到三至四日。<br>青姐晚上比較多應酬，有時要去上市公司飯局，因此，晚上就由Adrian爸爸負責教仔做功課。不過Adrian必定要等青姐回家替他洗澡，伺機跟母親談心，之後一齊講故事才睡覺。「如果我真係好夜返，阿仔寧願就咁瞓，都唔使阿爸同佢講故事。」青姐說時平淡，其實心裏甜到漏，哪有父母不喜歡仔女黐自己？</p><p>自稱蛇媽　因材施教</p><p>講到怪獸家長，青姐形容自己是「蛇媽」，十分懶惰，無為阿仔安排大量校外課程，「就係因為佢讀幼稚園時，無加補品（補習），所以一上小一就發現佢英文唔好。」青姐也沒因此怪獸上身，狂谷兒子，只替他物色一位英語老師進行單對單補習。「佢由以前唔識拼音、抗拒英文，到𠵱家睇書、對答冇問題。」<br>Adrian在學校也學吹嗩吶（俗稱啲打），無學多國語言。青姐認為，語言要日常生活用到才有用，她亦不想逼阿仔放學後趕來趕去上堂，「逼佢冇用，個仔有自己諗法。」講到尾，最緊要因材施教。<br><br></p><p>趙海珠：正面鼓勵先有用</p><p>前「新聞之花」、「輪后」趙海珠說話溫柔淡定，相當小鳥依人，估不到她的母親是火爆之人，教女以打為主。珠珠笑言，兒時經常因為駁嘴激怒母親，母親隨手拿起藤條、衣架，甚至晾衫竹就打。雖然長大後明白母親苦心，母女關係良好，但童年陰影深刻，令她決定不會打罵教仔。<br>珠珠是家中細女，對上有兩位分別年長12年和8年的家姐，不要以為孻女拉心肝，這句話對她不適用。珠珠形容，母親是典型上海女人，說話大聲、好惡，加上性格火爆，珠珠又喜歡駁嘴，屬「阿媽講一句，我駁十句」的類型，曾因為阿媽拿她跟其他孩子的學業成績作比較，珠珠一句「咁你認佢做女啦」，激到珠媽紥紥跳。<br>其實70、80後，誰不是食藤條炆豬肉長大呢？被阿媽「弗」到周身藤條痕是家常便飯。有趣的是，珠珠最近跟母親提起兒時被打的慘況，母親竟然毫無印象。<br>珠媽今年66歲，珠珠兒子Hayden今年初出世後，母女關係更親密。珠媽年紀大，不能每天舟車勞頓去探望孫仔，平均每周探一次，惟每日必定致電珠珠，噓寒問暖，擔心女兒飲食、湊仔有沒有困難之類，可見天下母親，心底裏面都是關顧兒女的。<br>珠珠分析，以前父母打仔女，志在嚇怕孩子，令他們不敢再犯錯，但這一招卻未必有效，她舉例說︰「我細個數學麻麻，因為成績差而打我，反而令我更怕數學，正面鼓勵先至有用。」<br>童年陰影，加上溫婉性格，珠珠認定自己要做慈母，她跟丈夫有共識，她當好人，爸爸當衰人。她丈夫管教家中兩隻狗都十分嚴。「例如有隻狗在梳化小便，老公會罰隻狗戴住口罩，罰企一個角落。我好快心軟，15至20分鐘就想放佢，但老公可以等到一個鐘先放」，她老公亦相信「棒下出孝子」，故嚴厲管教兒子的重任都是交給丈夫。</p><p>矛盾應否當怪獸家長</p><p>被問到會否當怪獸家長，珠珠直言好矛盾，一方面想Hayden有個快樂童年，任他自由發展，但跟大部份家長一樣，她擔心，當人人都讓半歲孩子上playgroup，兩歲開始學多國語言，琴棋書畫樣樣皆能，假如她不有樣學樣，會否令兒子輸在起跑線呢？珠珠暫時只計劃讓兒子九個月大之後上playgroup。<br>也許，珠珠的短期目標，只是希望兒子不要夜哭，讓她可以一覺睡到天亮！</p></body></html>