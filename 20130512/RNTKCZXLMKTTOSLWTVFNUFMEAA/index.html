<html><header><meta charset="utf-8"><title>體育開講：人話事vs話事人 - 馬啟仁</title></header><body><h1>體育開講：人話事vs話事人 - 馬啟仁</h1><p>入戲院睇戲，故事有頭有尾，哪裏是頭是尾就睇導演點決定，結果係大團圓定大封相，佢話係咁就係咁，除非有日睇戲可自選結局，咁就人人可以決定想要乜結局。<br>球場有點不同，年年有局局新，踢嘅好睇嘅好都隨時可入局，亦隨時可出局，悉隨尊便。費爵退休之所以轟動，係因為佢已經好幾次可退而不退，人人都以為佢會死攬唔放直到永遠，卻突然在pat pat痛的陰影下就揮揮手了，在大世界人人鍾意鬥多之際，你終於見好就收，對好多朋友都係當頭棒喝，呢幾日身邊好似多咗啲朋友突然決定唔撈或轉工，唔知係咪都係受到費Sir感召。<br>費爵轟動之原因二，係因為佢真係喺世人面前，現場直播教足紅魔鬼26年。26年，差唔多包晒老中青3個不同世代嘅球迷，人人都睇慣睇熟佢副紅卜卜嘅尊容，同埋下巴不斷上落嘅嘴形，莫耶斯忽然空降，要博球迷受落嘅第一招，可能係搵番費爵咬開嗰隻香口膠來大咬特咬。<br>上年英超last一日最後1分鐘阿古路入波前，費爵其實可能已經心諗係時候來個happy ending嘞，點不知臨尾香咗，同佢心目中寫定嘅大結局榮休有啲出入，於是托一托眼鏡，咬一咬牙關，一於同你鍊多轉，勢估唔到今年曼城晨早甩轆，過咗終點仲有大把時間剩之下，皇上一於施施然退下。<br>英雄莫問出處，起點人人不同，但結局卻可以自己話事，之不過當社會洪流人浮於事，又有幾個夠膽主宰自己條事業線，文仙尼叻極但無論噚晚捧唔捧到個足總盃都好，佢響曼城地位亦已危在旦夕，當人人替佢抹一把汗時，佢就話仲未諗得明之前喺國米4年捧7個盃，點解仲會畀人炒咗，只怕佢不久之後，又多個炒魷疑惑。<br>莫耶斯接鄉里支棒，好多人認為係多得佢同聲同氣之背景，而佢自己就話其實從未諗過走，家陣聽來似乎係有啲符碌上位，不過相比起費爵20幾年前接艾堅遜班時，莫耶斯已經算係有說服力得多。喺未來呢幾年，當莫耶斯可能又係做緊紙板人時，佢要得到球迷與球員認同的話，成績以外就係要顯示出佢並唔係想賴死唔走。有冇獎盃佢都可以自己決定下一步，咁就有機會擺脫傀儡嘅形象，正如佢未來對手摩連奴一樣。<br>keyman<br>now TV主持<br>mailto:keymansoho@gmail.com</p></body></html>