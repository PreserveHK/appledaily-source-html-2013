<html><header><meta charset="utf-8"><title>英倫心聲：全球𥄫實曼聯食鵝 - 蘋果波神</title></header><body><h1>英倫心聲：全球𥄫實曼聯食鵝 - 蘋果波神</h1><p>巨人費Sir突退下來，魔迷憂心，敵人竊喜；其實來季英超會否變天，無人能預知，呢刻抽水無謂，專注尾2、3輪比賽等收爐再算。魔兵自提早封王後，hea踢多時，變天在即加上老人家專登喺上周中公佈季後榮休，似要為今場賽後捧盃派對喺奧脫福威到盡，決捧曼聯大炒「天鵝」史雲斯望搭到順風車。<br>季尾波因各地形勢幾已大定，精采賽事唔多，連一向競爭激烈嘅英超都多咗悶波；可幸阿Sir震撼性宣佈退休，英超又聚焦全球視線。若能好似我哋嘅記者碰巧得到越洋採訪大新聞機會，又能第一時間向讀者呈上，不論過程遇到多大困難，作為一個專業記者，實是佢個人嘅福氣。原本無關痛癢嘅「曼、史」戰也變成今晚英超十分矚目嘅尾門大戰。<br>史雲斯自2月尾捧走英聯盃後，因目標已達如洩氣皮球，之後僅頭尾贏過兩場；前幾天喺一致看淡下，殘陣反勝韋根，只因對手自亂陣腳，其實發揮非常一般。來自以色列嘅後備箭頭舒捷達今屆上陣機會少，擔正見未能融合，正選門將禾姆又喺該役撞傷，料續缺陣；王牌射手米捷提早收爐，只見成隊波嘅西班牙式地面推進欠暢順兼多埋尾斷纜。若曼聯肯多派主力兼用心踢，史雲斯今戰難逃大敗，做紅魔賽後派對嘅最美味主菜。曼聯其實喺上月初被車仔喺英足盃淘汰出局後，由於聯賽封王在望，大部份比賽嘅發揮一般，鬥強隊負曼城、車仔及和阿仙奴非關實力，係鬥心減弱；今役全球注視，球星們又要報答阿Sir，唔會hea得過天鵝啩？講hea波，新特蘭迎修咸頓值得博和，兩支下游隊多取1分已令周二作客阿仙奴嘅尾3韋根好難反先；英超唔似意西季尾多協議球，但形勢使然，為保來季幾億元收入，今場好難叫兩家鬥攻。<br>唔淨止阿Sir退休將英超變天，香港嘅英超直播權又快易手，玩死嘅肯定係我哋呢類死忠英超球迷，改嫁又改嫁；「現在」台既sales已不斷致電舊客戶，游說我哋加錢睇下屆高清英超，月費去至400幾蚊續簽兩年，自恃有王牌體育節目，議價空間勸大家唔好有太大幻想；最慘係𠵱家嘅638同639台，下月頭都cut埋，以後原本僅剩嘅二線波荷甲同蘇超直播，凍過水咯。<br>大做水平及收視唔高嘅本地波，卻除英、西外，全cut世界各地足球直播賽事，球迷付高昂月費，但睇波空間卻越變狹隘，香港球迷好易變成球壇井底蛙，去到明夏世界盃還以為各國球星喺石頭爆出嚟。呢種播波策略，猶如無記淨係識翻炒再翻炒舊橋，諗住收得圖食老本，以為大家一定照單全收；時代巨輪走得快卻視而不見，「金枝2」收視慘淡，怪不得誰；我阿媽都唔睇啦。（下次見報日期：19/5）文：蘋果波神</p></body></html>