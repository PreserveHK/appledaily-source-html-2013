<html><header><meta charset="utf-8"><title>白鷺雙荷圖 - 左丁山</title></header><body><h1>白鷺雙荷圖 - 左丁山</h1><p>朋友蟻民自曼谷來港，有人同佢講及蘋果名采副刊有位作者左丁山提過佢嘅名（十一月四日），佢看過原文之後，立即估到律師Y是誰，於是搵埋律師Y、議員S，還有一位M先生到SEVVA飲下午茶，由律師Y電召左丁山過去坐一坐。<br>SEVVA離開自己寫字樓不遠，十五分鐘後就到咗餐廳，大家談古說今、講吓泰國、講吓香港，不亦樂乎。蟻民老兄已經退休，但過往三十年，泰國政界人物與佢好熟絡，前總理察猜、差華列將軍以及近年之他信，皆與他識於微時，未成為總理時，經常與蟻民往來，回顧過去，不能不講句，人之命運非常奇妙，難以預測，例如察猜在野時，閒極無聊，常在蟻民之香港辦公室打牙骹，不知政治前途如何，點知不夠六個月，蟻民已要到泰國總理府拜訪，先至可以見到主人家察猜。<br>我地講到律師Y之黃永玉藏畫，當然知道蟻民收埋不知幾多黃永玉作品。其中一幅掛在佢嘅辦公室，有一段來由，呢幅係黃永玉之「白鷺雙荷圖」，上有黃大師之親筆題字（晏幾道浣溪沙詞），但最堪玩味的是畫紙左端的下款：「丙寅年春（按：應是1986年），奉王震將軍囑為   光耀總理方家作，蟻民老弟見而喜之，故轉贈。世上事原不必如此認真也，後人見此畫，知老夫有南洋之遊可矣，湘人黃永玉於北京。」<br>後人見此畫，看題字，恐怕還要考證一番，為何黃大師作此畫本來係送給李光耀，竟然落在蟻民之手。左丁山知此畫久矣，苦無機會問個明白。此日趁蟻民興致甚高，於是向他追問，蟻民說：「這全是命運的巧合！」話說當年王震將軍退任副總理，還沒擔任國家副主席之前，曾率團訪問新加坡、泰國，團員包括黃永玉，行前請黃老作畫一幅（白鷺雙荷圖），作為送給李光耀的禮物，怎知道到了新加坡後，李光耀有事不見王震，王震索性拒見新加坡官員，並把禮物攜往泰國，泰國政府請蟻民為民間聯絡人，款待王震，王震便把畫作轉贈蟻民，他不敢接受，但黃老有急才，拿起筆墨，加上一段「蟻民老弟見而喜之……」，為轉贈一事鋪好下台階，蟻民說，「我受寵若驚，只得接下來，留個紀念！」</p></body></html>