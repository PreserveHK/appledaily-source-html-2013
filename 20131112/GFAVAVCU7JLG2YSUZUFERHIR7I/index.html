<html><header><meta charset="utf-8"><title>金手指：獨贏CEC到價 - 孫柏文</title></header><body><h1>金手指：獨贏CEC到價 - 孫柏文</h1><p>今年1月29日，孫柏文喺本欄建議大家「一注獨贏CEC」（759）。相信睇股票編號，都估到佢經營阿信屋。建議前嗰日報收0.63元，我嘅12個月目標價1.3元，俾人話譁眾取寵。仲記得因專欄字數有限，當時大家對759冇咁熟悉，所以之後個禮拜繼續勸大家買。<br>今日喺度講歷史，係因為上星期CEC升到目標價，噚日更收報1.74元，即係比10個月前升1.76倍。<br>佢哋呢幾日升嘅原因，係宣佈進軍非零食業務，市場有咁嘅反應，係因為知759最強係供應鍊控制。主席有部隨身iPad，佢一開就個app知各分店直至幾分鐘前嘅銷售詳情，賣幾多、賣乜、乜嘢多人一齊買，令訂貨同庫存有最大流動性。即係任何量大、口味不斷變嘅貨種，就係759主場，零食係，化妝品都可能係。幾年前我喺電台訪問主席，聽到佢講公司個供應鍊軟件時，我都預測佢隊人會被瘋狂挖角，到今年中再訪問，林主席主動提番呢個預言，話我完全言中，我仲答佢呢個情況好罕有。<br>當日冇跟嘅人可能會問：「𠵱家仲追唔追好？」如果你咁問，我只可以答：「0.63元叫你買都唔買，你𠵱家去到1.74元先問我？」</p><p>有跟買先收割</p><p>不過對於當日有聽嘅朋友，我有以下分析。首先，佢股價升咗咁多兼有唔少債，唔排除會批股集資。第二，CEC一早宣佈過佢哋今個財政年度尾開到180間分店後，會喺2014至15年度唞唞收成。佢哋現市值11億元，市盈率要由今日嘅55倍回落到10倍正常啲的話，就要180間門市每間每年賺61萬元，即每日賺1,670元，用佢哋營業時間，每小時要賺170蚊。<br>你覺得佢得，佢都要喺2015年中出業績先知。我建議𠵱家出貨，到嗰陣先考慮再上車。當日有跟嘅fan屎們，希望你哋覺得我今次交到貨。<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>