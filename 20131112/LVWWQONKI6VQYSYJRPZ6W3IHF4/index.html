<html><header><meta charset="utf-8"><title>中門大開：清流與青樓 - 添馬男</title></header><body><h1>中門大開：清流與青樓 - 添馬男</h1><p>林煥光日前公開表示，電視發牌決策與公眾期望存在過大落差，特首應該作深切檢討，聽落稍稍符合民情，算係車咗一巴落梁振英度，但呢個遲來嘅忠告，大家只要細心諗諗，就覺得好唔妥。林煥光身為行政會議召集人，當初接受委任時信誓旦旦話要令政府施政貼近民意，而電視發牌乃特首會同行政會議集體決定，點解𠵱家忽然同林煥光冇關，佢變身一位時事評論員，公開暗寸梁振英呢？如果我係梁振英，一定會向佢大興問罪之師。果然，不出24小時，林煥光在周一電台節目中澄清指有關言論並非針對特首個人，而是整個過程。林之忽然正義，又忽然「契弟」，實在難睇之極。<br>首先佢身為行會召集人，理應知道要推翻通訊局發三個牌決定，要有一定程序，唔可能由行會閉門如城市論壇各自表態，就由特首拍板。公眾質疑林身為行會召集人，有否失職，如果佢發現「乸西」決定會引起公眾激烈反彈，佢係咪應該即刻阻止梁振英在該次會議上拍板，而非做馬後炮。時事評論員可以做馬後炮，因為冇法定權力，林煥光唔可以，因為佢有權，亦有責去阻止特首做出逆民意決定。<br>我敢問一句，林煥光當日有否極力阻止發牌決定，如果有反對，究竟出咗幾大力，隨便噏兩句是是但但，抑或用盡力反對，包括以請辭作脅。當日田北俊在七一遊行後為阻23條而請辭，成功令23條立法取消，當日他只是一個普通行會成員。今日林煥光乃有民望之召集人，一旦請辭作脅，梁粉及特首敢硬去嗎？</p><p>林煥光抽水　不合邏輯</p><p>如果林在行會根本冇阻止，要深刻反省首先係佢本人，實有負公眾期望及國家重託，幾時輪到佢出來抽水。如果有，梁振英唔肯聽，堅持硬去，佢就唔應該公開叫特首反省咁簡單，佢見到群情洶湧，就應該立即請辭，一來表示承擔責任，二來表示與梁道不同不相為謀，如此作為，才符合應有政治倫理。<br>𠵱家一方面有參與決策，又劃清界線，如此政客抽水行為，表面可取悅民意，繼續扮演其政界清流，但實際上大家都睇得穿係一場把戲，清流與青樓，是表子與裏子，外表一介清流，內裏卻是權力下的婊子。呢班政府內前官員、前民主派，林煥光、胡紅玉、張炳良、林鄭月娥，一心以為自己參與梁氏政權，阻止惡政出台，捨我其誰，但睇真啲，原來不過一廂情願，或者根本就係心甘情願，毫無底線地做其權力精英。 <br><br>添馬男</p><p>足本收睇《亂噏24》x楊千嬅；緊接落嚟 Miriam繼續同你談談情,吹吹水！<br>周一至周五《亂噏24》約定你： http://bit.ly/appletalk24  </p></body></html>