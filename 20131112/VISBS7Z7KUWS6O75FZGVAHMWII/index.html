<html><header><meta charset="utf-8"><title>揶揄「萬千熄機賀台慶」冇料到阿叻囂張：收視剩三點跪返屋企</title></header><body><h1>揶揄「萬千熄機賀台慶」冇料到<br>阿叻囂張：收視剩三點跪返屋企</h1><p>【電視風雲之全民反擊】<br>【本報訊】下周二無綫台慶日，網民發起「萬千熄機賀台慶」，控訴政府搬龍門踢走港視。無綫藝人「阿叻」陳百祥前日盡顯一台獨大的氣燄，揶揄熄電視行動威力有限，「挑機」指若台慶收視跌剩兩至三點：「我就跪喺度，一路由將軍澳跪返屋企！」，多名藝人也呼籲市民幫手熄電視。<br>記者：王麗春　白琳　吳嘉羚</p><p>網民上月30日發起首個熄電視日，結果無綫晚上黃金時段收視率最高跌四點，流失約25萬觀眾。無綫節目其後在《東張西望》以文革式批評港視。網友決定再下一城，發起熄電視罷睇無綫台慶騷。無綫去年台慶夜最高收視36點，佔收視百分比100%，以每點收視約64,200名觀眾推算，約有231萬人收看。阿叻昨日的「挑機」，擺明是以超高門檻來玩弄網民。</p><p>袁彌明：變相為行動打氣</p><p>港版《半澤直樹》主角、港視藝人陸駿光指，無綫一台獨大，坐擁慣性收視，質疑阿叻順口開河，「佢不如大膽啲講25點樓下（就跪返屋企），無綫有慣性收視，佢開出兩、三點成績，係同亞視同一層次，唔夠型，又冇『吉士』」。港視另一藝人艾威指，熄電視行動反映公民意向，「如果台慶收視得兩點，我就同阿叻一齊跪。大家想見到我跪，就幫手熄電視」。無綫出身的前港姐袁彌明指阿叻言論變相為行動打氣，「佢咁做激發網友熄電視，佢嘅說話同相片，會變成大口號同icon。大家有一股怒火喺台慶放出嚟，最好唔只淨係台慶，日日都熄電視日」。她又批評收視報告的計法有問題，「佢哋只係計啲舊款電視，我從來唔信佢哋嘅收視點，只係無綫用嚟吸廣告」。now主持梁思浩說：「佢點解只敢講兩至三點，又唔敢講九點？」<br>事旦男何家泰相信，阿叻言論反映無綫高層心聲，「阿叻係一台獨大產品，佢可以囂，因為有政府偏幫」。他計劃屆時到無綫門外示威。保衛香港自由聯盟昨晚在政總舉行集會，促特首梁振英不發牌，就立即落台，約50人出席，部份市民批評無綫與亞視節目質素低劣，他們將擺街站促特首不發牌就落台。</p><p>陳百祥惹火言論</p><p>無綫藝人陳百祥：<br>「我哋係為唔熄電視嘅人表演，我哋點都有一定收視點。如果可以熄到得番兩、三點（收視率），我就跪喺度，一路由將軍澳跪返屋企！」<br>「記得熄晒㖭呀，要掹埋電掣，費事唔覺意俾啲貓貓狗狗踩返着個電視。呢個世界怕熄機嘅就唔好做人，怕人杯葛我就冇今日啦！」</p><p>港視藝人扯火反擊</p><p>【成功陪佢跪】<br>艾威：<br>「如果台慶收視得兩點，我就同阿叻一齊跪，大家想見到我跪，就幫手熄電視。」</p><p>【寸爆冇吉士】<br>陸駿光：<br>「佢開出兩、三點成績係同亞視同一層次，唔夠型，又冇「吉士」！」</p><p>市民有話說</p><p>【唔使理佢】<br>吳女士：<br>「唔使聽佢（陳百祥）講乜啦，我唔睇電視好耐，會叫身邊啲朋友一齊熄電視。」</p><p>【辣㷫港人】<br>許先生：<br>「阿叻講嘢係刺激性，今（昨）日我已經同朋友不斷share出去俾人。」</p><p><br>足本收睇《亂噏24》x楊千嬅；緊接落嚟 Miriam繼續同你談談情,吹吹水！<br>周一至周五《亂噏24》約定你： http://bit.ly/appletalk24 </p></body></html>