<html><header><meta charset="utf-8"><title>猷啟與女狂歡　車廂攬錫</title></header><body><h1>猷啟與女狂歡　車廂攬錫</h1><p>【中環→九龍塘→中環→九龍塘】賭王何鴻燊三房兒子何猷啟之前被傳有斷背情，搞到家姐超雲、超蓮幫口澄清，猷啟一於以行動證明唔係斷背。噚日凌晨兩點，22歲嘅猷啟同女友慶祝完聖誕後，一齊坐司機揸嘅七人車由中環送女友返屋企，雖然玩咗成晚，但兩人途中依然忍唔住攬攬錫錫，鬼咁癡纏。</p><p>女友踎車廂</p><p>七人車直駛到九龍塘喇沙利道一豪宅，猷啟落車送女友返屋企時發現記者，表情驚嚇，即刻閂車門落埋簾，原車過番香港。記者上前影相，不過得猷啟一個喺車廂扮冇其他人，原來女友踎咗喺車廂最後排座位地下。跟住架車帶記者遊車河，駛咗返三太布力徑屋企，但冇停車又再落中環藝穗會，猷啟落車笑笑口扮冇嘢，仲反問記者：「做乜咁大陣仗呀？」<br></p><p>猷啟落咗車，司機之後扮揸住架吉車由紅隧過海，過到紅磡後即刻兜番轉頭過海直去上環信德中心六樓私人停車場，司機泊好車後扮走，仲問記者：「冇人喎，影乜呀？」但記者見到猷啟女友踎喺車廂內，間中「裝」出嚟。十分鐘後，司機再返去，將架車泊去另一個位，不過都係撇唔甩記者。終於搞到凌晨3點幾，最後司機開走直駛返喇沙利道，就有個着睡袍嘅女人接咗猷啟女友返屋企。<br>採訪、攝影：黃曉程、潘冠恩</p><p>戲裡戲外，話題最強，立即收睇《動戲場》:<br> http://hk.movies.nextmedia.com/extra/list/  </p></body></html>