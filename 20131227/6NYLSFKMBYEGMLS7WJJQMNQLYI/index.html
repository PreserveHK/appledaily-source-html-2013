<html><header><meta charset="utf-8"><title>隔牆有耳：No I C!滙豐海報串錯字 - 李八方</title></header><body><h1>隔牆有耳：<br>No I C!滙豐海報串錯字 - 李八方</h1><p>唔少人近年成日話香港人英文差過以前，水皮英文例子又確實俯拾皆是嘅，就連國際企業都不時有英文錯字笑話㗎！好似滙豐呢間本地龍頭大行咁吖，之前被人嘲笑過英文用語大陸化，最近嘅宣傳海報更有錯字風波，一句由五個詞組成嘅英文，竟然連錯兩個字。</p><p>話說有市民喺沙田新城市廣場發現，滙豐最新一款信用卡嘅宣傳海報，竟然連推廣項目嘅英文名都串錯，將原來嘅「Shopping Special」寫成「Shoppng Speial」，前者冇咗「i」字，後者冇咗「c」，名副其實「No eye see」（冇眼睇），難怪有唔少網民話慘不忍睹，有人懷疑係咪外判宣傳服務製作惹的禍？</p><p>冬至譯「Dongzi」被鬧爆</p><p>睇番滙豐網站嘅資料，其實呢個推廣活動項目全名係「Red Hot Winter Shopping Special」（最紅冬日感動賞），好在全球都睇到嘅網站上，相關英文資料就冇錯。滙豐發言人回應時就話，對事件感到非常抱歉，會盡快修正錯誤。<br>查實滙豐唔係首次創作「Goodest English」㗎！有網民今年5月就發現，滙豐喺提供畀信用卡客戶嘅使用條款通知書上，竟然將冬至音譯做「Dongzi」就算，唔少人大鬧佢哋大陸化後，滙豐先知衰，話繙譯出咗錯，認同冬至應該譯做「Winter Solstice」，仲為事件道歉㖭。</p><p>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>