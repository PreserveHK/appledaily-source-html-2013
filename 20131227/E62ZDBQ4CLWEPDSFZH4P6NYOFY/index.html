<html><header><meta charset="utf-8"><title>嘉玲反客為主𠱁肥佬黎洩密</title></header><body><h1>嘉玲反客為主<br>𠱁肥佬黎洩密</h1><p>劉嘉玲由寂寂無聞的小演員攀上金像影后寶座，再成為商界女強人，堪稱奇女子。嘉玲首會黎智英（肥佬黎），便令他自爆曾「精神出軌」，她無懼三位前輩主持肥佬黎、蔡瀾和倪匡的氣場，每每反客為主，逗得他們笑逐顏開。《亂噏24》足本版逢周四晚上11時播出，讀者可在 http://bit.ly/appletalk24重溫。 <br>撰文：馮國康、Sidekick</p><p>劉嘉玲近年積極從商，繼早年在上海開設Muse酒吧後，日前再投資食肆，更一連開三間餐廳，在尖沙嘴The One開設西班牙餐廳Tapagria、日式料理京旬及Zurriola。節目甫開始，肥佬黎便說：「我哋做生意嘅人聽到儍咗，你一開開三間，一係你就天才，一係你就有個班底喺度。」嘉玲否定天才之說，她解釋因為合夥人有經驗，反正又租了整層商舖，便不妨一試。肥佬黎靈機一觸，突然想到幫嘉玲賣廣告，他對着鏡頭說：「讀者可以嚟試喎，The One 18樓，Zurriola，好食就要介紹畀人吖嘛！」嘉玲投桃報李：「你間日本嘢都好好食吖！」肥佬黎連忙更正：「間嘢唔係我㗎，我個仔㗎，如果你咁樣話，佢會唔開心㗎！」</p><p>講飲講食眉飛色舞</p><p>提到飲飲食食，三位主持便眉飛色舞。肥佬黎透露最近吃過一隻長江野生大閘蟹，盛惠1,600元一隻！雖然味道跟一般大閘蟹不同，但仍感到不值。眾人認為昔日大閘蟹比較鮮味，連殼也硬得多。倪匡對此甚有研究：「唔關水質事，關佢食嘅嘢事。以前食野生蝦仔、螺仔，𠵱家餵人工飼料。」蔡瀾稱以前吃完大閘蟹，三天後雙手仍有一陣腥味，現在用番梘一洗便沒有味。倪匡稱老一輩的上海人已不再吃大閘蟹，因為味道跟以前相差太遠。<br>眾人又提到天香樓的蟹粉撈麵好吃，可惜今時唔同往日，因食材大不如前。蔡瀾提起天香樓的趣事：「我哋每一次去，鄒文懷先生睇到有邊個熟人喺度就請客。但鄒文懷先生話，點解每一次去，倪匡都喺度？」倪匡笑說：「我同啲夥計話，一見到佢即刻打電話畀我！」倪匡真夠狡猾。<br>探求真相、堅守編輯自主一直是《蘋果》的核心價值，掌舵人肥佬黎當然要以身作則，就算是親朋戚友都冇情講。嘉玲對肥佬黎這份情操既擔心又尊敬，她說：「真係冇情講？一視同仁？」肥佬黎斬釘截鐵的說：「冇。所以我失去好多朋友。」他講述早前有位好友在澳門背妻攬女被拍，以為是《蘋果》記者，所以即致電給他求情，肥佬黎回答對方：「我話大佬，我都冇計喎！嗱，我畀總編輯個電話你，你打畀佢求佢。如果我叫佢（總編輯）唔好出，我講一句，以後個機構就散。但你話我安唔安樂？梗係唔安樂。」後來那人發現是街外人拍攝，不關《蘋果》事，他卻因為心虛，先向妻子「自首」。雖然事件沒人報道，但其妻反而知道了。倪匡笑說：「呢個電影題材嚟喎！」<br>嘉玲是典型的蘇州女子，說話直腸直肚，開罪了很多人，但亦因而贏得很多朋友，她說：「後生嗰陣時態度仲唔係幾好㖭，𠵱家收斂咗。」不過嘉玲不只一次大讚肥佬黎有guts，令他有點尷尬。他定一定神後說：「我諗我係俾條命縱壞咗，成日都咁開心，成日都覺得自己咁好運。最衰嘅時候，都覺得自己有啲嘢係得到。」嘉玲問肥佬黎可覺得自己聰明？他思索一會後說：「我唔覺得自己好聰明。我唔係咁care我聰唔聰明，我care唔好為一啲嘢煩，唔好搞到自己care嘅人唔開心，使到自己唔開心。譬如我老婆唔睬我三日就大鑊嘞！」</p><p>肥佬黎曾精神出軌</p><p>席間，嘉玲反客為主問肥佬黎問題：「你𠵱家有冇慾望？」肥佬黎坦承現在對女人沒甚麼慾望，但後生時亦鹹濕：「但冇膽搞囉，你話係咪想，梗係想啦！」倪匡忍不住取笑他：「又睇唔出你唔夠膽喎！」倪匡不認為男人逢場作興，對女人有任何傷害：「冇損失㗎嘛，佢又唔係要換老婆，佢始終愛佢老婆㗎。」蔡瀾支持倪匡的論點，但又要取笑倪匡：「佢嗰陣玩嘅時候同老婆講，我唔係唔愛你，係愛多幾個咋嘛！」嘉玲天真的問倪匡是否這樣跟妻子說，肥佬黎即一句回應：「梗係唔係啦，佢老婆打扁佢個頭呀！」<br>嘉玲嚴肅地對着倪匡和蔡瀾說：「你哋係好唔尊重女仔喎！」怎料兩人口徑一致兼極大反應：「尊重到不得了㗎！」嘉玲沒他們法子。肥佬黎自爆一次「精神出軌」的經過，現在回想起來仍猶有餘悸，他說：「我曾幾何時同一個女人，對佢有啲心意，食咗個飯，乜嘢都冇發生。返到屋企，可能我自己疑心，點解老婆個樣好似唔同咁嘅？一個女人緊張你，佢一定feel到。」肥佬黎又認為一個人有了家庭、事業和目標，已不能再有空間去愛另一個女人。</p><p>真係咁好食？肥佬黎現場開心share<br> http://bit.ly/tlak242501 <br><br>邊有人咁惡？食嘢埋單要八折<br> http://bit.ly/talk242502 <br><br>北方性格似男人　嘉玲得罪好多人<br> http://bit.ly/talk242503 <br><br>矛盾大作戰　要份工定要老友？<br> http://bit.ly/talk242504 <br><br>蔡瀾倪匡感情觀　嘉玲愕然：你地都幾唔尊重女仔<br> http://bit.ly/talk242505 <br><br>想知靚女咩年紀　同佢飲酒再唱K<br> http://bit.ly/talk242506 <br><br>蔡瀾鍾意蘇州男？倪匡對大肥婆念念不忘<br> http://bit.ly/talk242507 <br><br>成日一見鍾情？小心愛情陷阱<br> http://bit.ly/talk242508 <br><br>睇偉仔湯唯床戲　嘉玲：唔舒服要同自己傾計<br> http://bit.ly/talk242509 <br><br>有錢　有樣　有事業　老婆走佬無得解？<br> http://bit.ly/talk242510 <br></p><p>足本收睇《亂噏24》x劉嘉玲；鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24  </p></body></html>