<html><header><meta charset="utf-8"><title>隔牆有耳：Tanya扮港姐教「篩」 - 李八方</title></header><body><h1>隔牆有耳：<br>Tanya扮港姐教「篩」 - 李八方</h1><p>92年參選過港姐、卻被篩走未能入圍嘅公民黨陳淑莊（Tanya），最近「敗部復活」，跨越時空成為香港小姐冠軍。話說Tanya最近幫和平佔中拍攝新一輯宣傳片，劇情講述佢2017年經普選後當選港姐冠軍，再向港人講解「篩」字。<br>Tanya喺片中話自己21歲時，因年少無知去參選港姐，結果凳都未坐暖就俾人「篩」走，所以對「篩選」呢樣嘢好有經驗；雖則港姐話係代表香港咋喎，但其實同一般市民冇乜關係，但普選特首就好唔同嘞，因為特首上台後，可以推出八萬五、23條同扣起免費電視牌等劣政，同港人生活息息相關，「因此要揀就要自己揀，起碼可以少啲籮底橙」。<br>佢仲話呢屆普選港姐冠軍閒閒哋有17萬票，多過689票當選嘅狼英好多倍，戴耀廷亦喺短片中飾演士多老闆㗎。想睇片可去以下網址 http://www.youtube.com/watch?v=LgtWqWf5-ok&amp;feature=youtu.be。 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>