<html><header><meta charset="utf-8"><title>中環在線：收佳景認股權　筍過開個唱校長膺股壇新人王 - 李華華</title></header><body><h1>中環在線：收佳景認股權　筍過開個唱<br>校長膺股壇新人王 - 李華華</h1><p>樂壇有頒獎禮，趁住年尾華華都搞個股壇頒獎禮。恒指今年只係升咗2%，但唔少個股炒到飛天，帶挈一班揸咗筍價認股權（option）嘅董事或股東，成為今年股壇大贏家。當中樂壇校長譚詠麟、騰訊（700）總裁劉熾平同埋莎莎（178）執董陸楷，絕對係當中嘅表表者。</p><p>賬面勁賺615萬</p><p>今年10月底，澳門餐飲股佳景（703）宣佈，搵咗譚詠麟做公司旗下澳門英記餅家代言人，同時又畀咗500萬股佳景option佢。<br>憑住校長效應，就算新廣告未面世，佳景已自動波炒上，短短兩個月升咗44%，校長手持嘅option，行使價3.07元，以星期二收市價4.3元計，賬面已勁賺615萬銀。<br>市傳佢同李克勤之前開演唱會，每場有100萬酬金，假設一人分一半，開咗13場計，即校長總共有650萬銀落袋。唱到身水身汗，都只係比做代言人批option賺多啲啲，畀個option新人王嘅獎佢，非常正路！<br>至於打工皇帝劉熾平，佢今年5月及8月，兩度行使騰訊共200萬股認股權，作價只係33.05元。佢之後五次減持騰訊共45萬股，沽貨平均價介乎303至451元。單計呢批貨，劉熾平喪贏1.5億銀，賺錢王呢個稱號，當之無愧！</p><p>陸楷沽莎莎41次</p><p>陸楷就做咗option出貨王，事關佢今年6月起九度行使莎莎option，其後就密密出貨，累積沽貨次數竟達41次，而佢嘅持股量，亦由年中嘅1.17%，減到去最新嘅0.78%。<br><br>李華華<br>mailto:LiWaWa@AppleDaily.com</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24 </p></body></html>