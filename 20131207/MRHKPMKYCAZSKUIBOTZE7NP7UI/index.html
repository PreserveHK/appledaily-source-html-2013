<html><header><meta charset="utf-8"><title>精英代民選 - 左丁山</title></header><body><h1>精英代民選 - 左丁山</h1><p>香港搞政改，泰國部份曼谷市民上街要求政改，不要誤會上街示威工人一定係爭取民主嘅，呢次曼谷人就唔係，佢地係要求取消民主選舉，不要一人一票，改由各階層、各界別選代表出嚟成立一個「人民議會」People's Council，由呢個議會選總理，雖然倡議者如索帖未有詳細說明細則，但我地香港人一睇就知道係想搞功能組別，提名委員會、選舉委員會之類。左丁山對泰國R講：「你地不如叫索帖嚟香港見一見中聯辦，學習香港特區基本法，點樣成立選舉委員會啦。」泰國R唯有苦笑，不過佢話泰王壽辰日過後，在星期五（十二月六日）政府與反對派會展開談判，到咗周末或有希望打破僵局。<br>我地香港人費盡九牛二虎之力都冇法子消除功能組別議席，想唔到泰國民主黨及曼谷中產專業精英就想向香港基本法學師，實在好諷刺。不止此也，總理英祿嘅「為泰黨」控制嘅眾議院已通過憲法修訂案，將參議院全部議席由半委任（由法官及高級公僕提名委任）半直選制，改為全部直選制，呢條議案連參議院都通過埋，但素來保皇嘅憲法法庭竟然裁定修訂案違反少數人（rights of the minority）的權利，不能成為法律。他日香港如真的撤銷功能組別，不知會否引發類似嘅司法覆核？<br>如果站在支持民主直選立場，本港輿論唔應該支持泰國民主黨及索帖，民主黨自1992年泰國有民主直選以來，每選必敗，原因係曼谷人選票不及泰國東北省地區人民咁多選票，因此曼谷精英非常谷住道氣。「國際紐約時報」（NYT）記者訪問一位43歲曼谷女士，呢位參加示威嘅女士講：「我地知道甚麼是對，甚麼是錯，我地係中產，受過良好教育，識得嘢，窮人就不分好歹，將選票賣俾有錢人！」呢番說話如出自中環女性專業人士之口，恐怕會引起軒然大波，俾人罵到想死，但曼谷精英顯然贊同呢種想法，認為自己叻過東北地區嘅農民，泰國應由曼谷精英管治。呢種想法，與胡應湘以前講過納稅人投票時應有兩票，大同小異。</p></body></html>