<html><header><meta charset="utf-8"><title>夏日體晒：等風箏遇上風</title></header><body><h1>夏日體晒：<br>等風箏遇上風</h1><p>說風箏滑水（Kiteboarding，下簡稱K-Board）是個「等」的遊戲，沒半點誇張。訪問那天領教過，在大嶼山苦等6個鐘才有丁點風，K-Board能手劉俊豪（Anthony）雖只能做到幾分鐘「水上飄」，已說非常值得。至於「蜘蛛女」鄭麗莎（Lisa）近距離感受過其威力後，即時約定大家，等風箏遇上風，再來一次。記者：徐嘉華　攝影：羅君豪</p><p>話說K-Board有個花式叫「超人」，亦是Anthony最拿手一招，Lisa聽到也想學，試做「女超人」，型得很，只是訪問當日天公不造美。Anthony來頭不小，現職建築師、曾是香港滑浪風帆代表，是李麗珊後一屆代表，曾奪亞錦賽銅牌。<br>紥起小馬尾、一身板仔裝束的Anthony，09年開始玩K-Board；訪問當日，大伙兒早上10時就到大嶼山水口等風，2、3小時後見勢色不對，轉到附近的長沙，等到黃昏，還是折返水口再等風，那就是玩K-Board的「樂趣」。</p><p>等幾個鐘都值得</p><p>Lisa：等咁耐先有少少風，值得嗎？有咩吸引？<br>Anthony：值，喺K-Board做出嘅花式係無盡頭、無止境，靠風飛到上兩、三層樓高，然後做令你好有成功感嘅花式，好玩！加上速度可以去到每小時60-70浬，有時比滑浪風帆仲快。<br>我鍾意K-Board多過Wakeboarding，是因為前者好環保，唔需要靠機器，只靠自然風，但Wakeboarding要用快艇拉，又要入油。玩K-Board最好有20浬嘅風，秋天最啱玩。<br>Lisa：平日都係要等好耐先可以玩到K-Board？<br>Anthony：平時好啲，好多時朝早睇到天氣，知道邊度有風就即刻去玩，或者香港冇風嘅，我會去海南島玩，一個月玩兩三次。<br>Lisa：會唔會有危險？飛到兩、三層樓高，撻落水咪好痛？<br>Anthony：問得好！其實我00年已經想玩，但嗰時K-Board嘅安全設施唔夠好，等到08年器材成熟咗，好似我啱啱教你喺危急時點將風箏甩開，𠵱家風箏上有兩個安全掣（第一個紅色箭嘴嘅安全掣，喺風太大太亂，風箏喺空中亂兜時，將箭嘴向前推，風箏就卸晒力；如果風箏仍扯住你落水，第二個安全掣就喺左手邊，只要向身上一扯，風箏就會飛走），落水時唔會捲入海。其實升到兩、三層樓高係玩花式嘅人，怕太高，可以只喺水面上享受「水上飄」。</p><p>男女老幼都玩到</p><p>Lisa：適合男女老幼？<br>Anthony：6至82歲都玩得，我識得一個82歲阿伯，佢仲好活躍咁玩，因為K-Board唔使好大體力，識得睇風向同少少技術，4隻手指都夠玩；因為拎住handle bar得4個動作去控制隻風箏，包括拉左拉右、推前拉後，嗰位伯伯好鍾意喺水上行嚟行去，佢已經好滿足。<br>Anthony：教識你喺水上控制風箏，感覺如何？<br>Lisa：我以前喺大陸學過十幾個鐘滑翔降傘，感覺幾似K-Board，無論係用力、身體平衡同控制向上飛都似，講真如果唔係今次訪問，我都唔知香港有呢種玩意，今日見識到等風嘅滋味。</p><p>後記
</p><p>9月新娘多搞作</p><p>停不了的Lisa就算9月做新娘，近兩個月還是忙個不停，下月接拍電影《Lady Blood Sport》做打女外，8月還會重返校園，修讀演藝戲劇教育碩士，再忙，也不及Lisa忙！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>