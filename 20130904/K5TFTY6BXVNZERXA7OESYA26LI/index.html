<html><header><meta charset="utf-8"><title>智取大市：港股牌面好　棄做淡友 - 晉佳</title></header><body><h1>智取大市：<br>港股牌面好　棄做淡友 - 晉佳</h1><p>回想一個星期前，晉佳睇法仲係比較淡，但去到今個星期，就覺得對於港股嘅想法開始要有所轉變，即使未確認睇好長線後市，都起碼唔想再做淡友住。<br>首先睇番最近幾日嘅發展。上星期五港股喺ADR時段仲係跌住收市，星期六、日就有美國向敍利亞動武出現阻礙，同埋內地PMI數據理想嘅正面消息，老老實實，內地PMI數據好，都冇令周一A股出現強烈利好反應，嚴格嚟講只係得唔打敍利亞係好消息，咁樣就刺激港股升443點，恒指仲要突破埋敍利亞出現負面消息之前嘅水平，市底似乎都幾強。</p><p>負面消息已反映</p><p>再倒帶睇前啲，進入9月之前，唔少報章大字標題講到9月港股有幾多風險因素，例如美國退市、聯儲局換人、美國打敍利亞之類，仲未計內地同新興市場。換言之，8月尾大家已經對不利因素有晒心理準備，即係負面消息已經反映晒喺股市上面，所以上述任何一個因素出現明朗化，都可以刺激股市上升。結果就有敍利亞動武因素暫時雨過天晴，個市就爆升。<br>9月另一個大關，就係9月18日聯儲局議息會議。<br>嚟緊市場估計聯儲局到時會宣佈首輪退市，如果作出輕度退市，就係市場預期之內，相信唔會對市場構成震盪；但如果未開始退市，就當係比預期好，股市就可能同前兩日一樣咁爆升。事實上，美國退市係聯儲局操控嘅因素，照計都會就住個市場嚟做。牌面睇，9月餘下時間，環球股市應該可以睇高一線。<br>如果9月好番，睇圖表就見到長線有轉機。港股9月升咗兩日之後，恒指周線圖出現較長陽燭，月線圖暫時亦扭轉8月陰燭嘅劣勢；而周線圖同月線圖嘅MACD指標，之前都爭啲試過出現MACD線跌破訊號線嘅沽售訊號，但經過港股8月至9月初硬淨表現之後，開始見到有條件避得過長線沽售訊號，如果係咁，掉番轉頭就變利好。雖然距離9月結仲係漫漫長路，但係好友取回主動，唔好太睇淡後市。<br>個股方面，暫時二、三線股升勢唔算太積極，由於資金有限，好友主要搶攻指數股居多，而面對近排淡倉高企嘅情況，如果9月能夠繼續升，連同挾淡倉嘅效應，指數表現可以相當唔錯，所以呢個moment，揀股最好比較大路。</p><p>中煤有力衝六元</p><p>藍籌股裡面，中煤能源（1898）都可謂衰到貼地，但股價8月初向上突破完保歷加通道中軸之後，最近已經完成整固，噚日股價又突破；周線圖方面，亦醞釀突破保歷加通道中軸，走勢唔錯，似乎有運行，中線博上番下個阻力位6蚊，未必太難。</p><p>晉佳<br>本欄逢周三刊登</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>