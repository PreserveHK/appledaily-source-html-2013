<html><header><meta charset="utf-8"><title>馮仁昭四圍超：拍戲受創瞞住Ada　張晉傷眼縫5針 - 馮仁昭</title></header><body><h1>馮仁昭四圍超：<br>拍戲受創瞞住Ada　張晉傷眼縫5針 - 馮仁昭</h1><p>張晉前晚喺上海拍電影《黃飛鴻之英雄有夢》，好打得嘅佢竟然畀武師打傷右眼，血流如注，工作人員嚇到即刻送佢入院，結果張晉縫咗5針，半塊面紅腫到似關公，難得佢仲安慰大家：「唔使擔心，拍戲受傷好正常。」</p><p>老婆心痛死</p><p>張晉受傷後瞞住老婆蔡少芬（Ada），噚日佢返咗香港睇醫生，缺席喺上海舉行嘅電影記者會，Ada接受馮仁昭電話訪問話：「心痛到死，老公仲要瞞住我，今朝返香港見到佢先知，自己都忍住冇喊，機場見到佢仲懶型揮手，戴住黑超，除眼鏡腫到好似鐵蛋咁，真係心痛死。」<br>Ada驚到即刻陪老公去醫院檢查，好在冇乜事，Ada話：「醫生話差1cm就爆眼球，感謝主！老公仲安慰番我，不過佢要坐喺度瞓覺，怕會眼腫，𠵱家我要照顧老公同兩個女，好唔得閒。」<br>張晉9號就復工，上北京宣傳章子怡新戲《非常幸運》，又要拍埋王晶部《賭城風雲》，希望快啲消腫；另外，噚日《黃》片喺上海宣傳，扮演黃飛鴻嘅彭于晏話拍打戲搞到手腳紅腫，就連手掌心都生滿厚繭。<br>撰文：馮仁昭</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>