<html><header><meta charset="utf-8"><title>有話兒--萬綺雯：冇睇亞視</title></header><body><h1>有話兒--萬綺雯：冇睇亞視</h1><p>有美滿婚姻的萬綺雯（蚊蚊），由亞視加盟無綫一年多已經劇接劇，別人看來似在搏殺，但對蚊蚊而言，加入大公司不一定就要爭名逐利爭做視后，她坦言：「入咗無綫都冇睇過亞視，一年拍三個劇，自己劇出都冇睇。」<br>撰文：羅美倫<br><br>萬綺雯加入無綫後工作幾乎未停過，甚至連不一定要做的外地宣傳她都答應，證明在無綫工作得開心，她日前接受專訪時直言：「都係㗎，入無綫一年幾，每做一個工作都搵到樂趣，同啲拍檔都合作得開心。」<br>蚊蚊坦言體會過早年亞視出名的人情味，加盟無綫前，確實曾有過擔心，她說：「未接觸過無綫時，傳聞都幾恐怖吓，話啲人顧住自己，各有各忙，競爭又大，叫我要學識自己照顧自己，但嚟到後都唔係，啲同事都好照顧我。」無綫人多競爭自然大，不過蚊蚊坦言：「拍劇係睇自己角色，我一向睇自己，做好本份，觀眾睇電視會知你有幾努力。」</p><p>拒與姐仔競爭</p><p>亞視出身的蚊蚊，點睇現在的亞視？她說：「冇乜留意，入咗無綫都冇睇過亞視，一年拍三個劇，自己劇出都冇睇，亞視情況都有聽聞。」對於坊間都取笑亞視，蚊蚊說：「笑我就唔笑，始終曾經喺嗰度做，要笑啲乜，問題係因我同裏面啲人唔熟，走後冇合作，新加入啲人又唔熟，所以冇乜感受。」</p><p>蚊蚊的背景特殊，雖屬一線花旦，但已婚，輩份比一般姐仔高，對上位的姐仔而言阻力不算大，現年43歲的她聞言笑說：「可能係，競爭嗰啲都係八、九十後，𠵱家對佢哋嚟講係關鍵時刻，而我已經做咗咁多年，唔係十八廿二，我只會揀自己鍾意做嘅嘢，其實就算以前喺亞視我都係咁做。」可想過當視后？蚊蚊未聽得明甚麼視后，儍儍的答：「點樣事後呀？啊，視后！咁你就知我冇啦，唔會諗，啱啱入去一年，拍嘅劇未出晒街，我只堅持做好自己，呢樣嘢亦唔輪到我諗。」</p><p>睇好杏兒嘉欣</p><p>既然不爭視后，那睇好誰當今屆視后？蚊蚊笑笑說：「唔知呀，我只係鍾意睇鍾嘉欣、胡定欣、胡杏兒，有啲真係有氣質，人夾人緣，杏兒好cute，我鍾意佢個樣，嘉欣有清純氣質，定欣做戲自然、投入，我睇唔晒其他劇，唔揀視后。」<br>服裝提供：Laurel<br>場地提供：Lupa<br>化妝：Lu<br>髮型：Pi4.com of Domanictao</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>