<html><header><meta charset="utf-8"><title>脹爆Eason鬼馬教提肛</title></header><body><h1>脹爆Eason鬼馬教提肛</h1><p>剛為愛妻徐濠縈炮製完驚喜生日的陳奕迅（Eason）前晚擔任音樂會的壓軸嘉賓，肥咗又精神咗的Eason全程high爆，他更忽然「醫神」上身，在台上即興教觀眾做「提肛」運動治夜尿，用力夾實肛門位置，動作騎呢搞鬼，笑爆全場。<br><br>陳奕迅、樂隊Mr.、關楚耀和Robynn &amp; Kendy等環球歌手前晚到灣仔會展擔任「新城鑽動真情音樂會」表演嘉賓，壓軸登場的Eason最受歡迎。未知是否他剛為妻子徐濠縈慶祝完生日回港，放完假叉足電的Eason肥咗又精神咗，台下有觀眾讚他靚仔，他即得戚晒肚腩，之後high爆的他更忽然「醫神」上身，教觀眾做「提肛」運動，又搞笑用力夾實肛門位置，動作騎呢又搞鬼，他邊做邊說：「行又做坐又做，如果做足一萬次就冇夜尿。」笑爆全場。</p><p>被口水嗆親</p><p>Eason自爆近日與林德信做瑜伽，大讚林德信勁，又自爆：「大家冇着衫，四周圍都有鏡，但我怕睇自己，所以全程望住林德信。」但Eason前晚老貓燒鬚，獻唱《信任》時唱錯歌詞兼入不到音，他要求再唱多一次，途中又被自己的口水嗆親，即取笑自己口水多過茶。他介紹歌曲《非禮》時則語重心長說：「啲人成日覺得我好開心，其實我有好多不滿，啲人覺得我有靚車住洋樓養番狗，但做人長大後有啲嘢更重要，對某方面嘅嘢唔係好夠，嗰啲就係禮貌。」</p><p>事後記者讚Eason夠sexy晒腩肉，他即表示sexy不可以聯想到他身上，但直言心目中最sexy的人非老婆阿徐莫屬。對於為阿徐在機艙炮製驚喜生日，他說：「可能下年唔搞，話明驚喜，講咗唔係驚喜，今次好順利。」問此行有否乘機造人，Eason笑言造人令人聯想太多，所以不會同大家分享，但自嘲戒煙成功可攞正牌變肥。<br>有指TVB和四大破冰成功，Eason坦言有聽聞，也很期待重返TVB，他說：「聽講21號有個大型記者會，自己95年參加新秀入TVB，以前成日入去，𠵱家冇得入，好掛住。」是否擔心曾上亞視的他激嬲TVB？Eason即謂不擔心，覺得TVB不會小器。<br>採訪：何慧斯<br>攝影：陳順禎</p><p>話你知：防失禁陽痿</p><p>陳奕迅講到提肛好處多多，到底甚麼是提肛？從中醫角度說提肛具養生作用，提肛時主要訓練括約肌，括約肌分佈在管腔壁，收縮時管腔會關閉，放鬆時管腔會開放，運動時要有規律收縮和放鬆，更可隨時隨地進行，關鍵在持之以恒。據稱提肛運動除了能解決尿失禁問題外，也可防治陽痿、痔瘡和早洩，也可增性趣，但對肛門局部受損人士、肛周膿腫患者等都不適宜做。</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>