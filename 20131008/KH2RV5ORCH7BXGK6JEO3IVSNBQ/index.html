<html><header><meta charset="utf-8"><title>一周兩件：亞泥醞釀爆升 - 錢雋</title></header><body><h1>一周兩件：亞泥醞釀爆升 - 錢雋</h1><p>亞洲水泥（743）現價預期PE只得單位數5倍，係全城至平水泥股，而三中全會又快埋位，城鎮化或有新消息，亞泥勁抵博。<br>今年半年度，水泥股純利翻到一番嘅，得兩隻咁大把，一隻係亞泥，一隻係台泥（1136）。台泥好肯去，由6月25號與恒指同步見底，最高8月尾見2.7元，累升60%，就算以噚日收市價計，都累升47%。亞泥則升咗20%都唔夠，超落後。</p><p>博翻炒城鎮化概念</p><p>另外，台泥今年預期PE挨近7倍，場內其他同業平均PE，講緊係12倍。<br>至於亞洲水泥又點呢？估計集團全年純利翻一番到7.9億銀人仔，預期PE 5.9倍；而市場專業評估2014年度預期PE，更加只有4.6倍。亞泥係全城至平嘅水泥股選擇。<br>亞泥主打上海、四川及江西，呢啲地區唔係金融中心，而係中部崛起或西部開發嘅受惠地區。<br>再講，喺城鎮化政策嚟料前，阿爺講明，會投放高達近5萬億銀人仔修建公路。亞泥有地區優勢，加埋個別政策，絕對有能力達到上述嘅純利預測。<br>亞泥NAV係7蚊，現價3.77元PB只有0.54倍，半年純利仍然倒退嘅山水水泥（691），PB都有0.8倍。至於安徽海螺（914）PB，更高達2.2倍。講PB，亞泥亦係最抵。<br>亞泥喺近兩年低位上落，連周線圖在內嘅平均線都扭埋一齊，醞釀緊中線爆升格局。買亞泥博翻半番到5.7蚊，2014年PE都只得6.9倍。只要城鎮化topic一埋位，水泥股肯定係熱炒板塊，亞泥大單邊爆上，以11年高位7蚊計，要升85%，2014年PE都只係8.5倍。<br><br>錢雋<br>細價股專家<br>本欄逢周二、五刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>