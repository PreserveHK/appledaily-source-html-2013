<html><header><meta charset="utf-8"><title>中門大開：強國外交 - 添馬男</title></header><body><h1>中門大開：強國外交 - 添馬男</h1><p>三年前馬尼拉人質事件悲劇，菲律賓政府至今仍拒絕道歉及賠償，特區政府口乖賣盡抽足水，口口聲聲全力跟進，三年來得個桔。上次APEC會議，梁振英話安排咗同阿基諾三世見面傾，結果佢冇得去，而且根本冇安排任何會面，代佢出席之曾俊華差點孭到應。今次峇里APEC，梁振英終於成功出席，又見到習近平，而阿基諾三世又出席，理應係適當場合，當面向菲方提出要求，但至今仍未有官式會面，傳媒只見到梁、阿基諾三世、李顯龍及英祿在會議前閒談，單睇畫面，大家言談甚歡，梁笑口噬噬，唔似在與菲方交涉。而蘇錦樑則與菲外長會談，對方只表示會指示下屬見人質家屬，全無具體承諾可言。香港人見到呢個場面，加上驅逐記者事件，自然眼火爆。</p><p>實用主義　乜都有得傾</p><p>香港無外交，背後一定要靠中國出手，而外交當然唔可以靠吹水，冇外交行動配合，求求其表個態，菲律賓自然冇反應。菲律賓乃由美國睇場，所以在槍殺台灣漁民一事上，迅速向台灣道歉賠償，台灣外交地位遠低於中國大陸，最終美國背後操作，大家四四六六拆掂。反之菲律賓政府對北京唔使畀面，雙方既有領土糾紛，傳統上東南亞國家對中共有戒心，在冷戰時代一面倒親美，視共產黨為威脅。目前越南、緬甸、泰國、菲律賓都係中美外交爭取對象，北京對菲律賓投鼠忌器，唔想為一單香港人質事件而同阿基諾三世反枱，所以在現實主義外交考慮下，香港人質家屬訴求冇人會認真處理。<br>梁振英一直只係擺姿態，基本上佢唔想處理，但上次落區俾謝廷駿兄長質問，惟有扮上心，結果峇里APEC會議些少跟進工夫欠奉。中國式實用主義思維去到極致，就變成冇原則，乜嘢都可以用來trade。前事不忘，中日關係可作為實用主義外交佐證，中日釣魚台紛爭，同樣源於七十年代為急於與日本建交，將台灣逼出國際舞台，錯過咗收回釣魚台時機，日本人乘機實質上據為己有。在對日索償一事上，亦係中共為求急於建交而主動放棄，根據參與建交會談日方外交人員憶述，日方其實準備會就戰爭賠償一事與中共磋商，只要數額合理，日本願意賠償。<br>當今日有需要發動人民仇日造勢時，便絕口不提1972年中日建交中共所作的眾多重大讓步。由1931年九一八事件起計至日本投降，中國軍民死傷3,500萬人，經濟損失6,000億美元，為咗政治需要，也可以放棄索償，中日聯合公佈也抹去「侵略戰爭」字眼。<br>共產黨外交，就係咁現實，有時現實到得人驚！ <br><br>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>