<html><header><meta charset="utf-8"><title>破底價售$4,280　5c爆煲了</title></header><body><h1>破底價售$4,280　5c爆煲了</h1><p>人驚改錯名，孰知iPhone 5亦因加咗個「c」字，結果推出以來，慘遭粉絲嫌棄！「c」係咪 Cheap咁解，我不在乎，最弊由開賣至今，回收價便一直插水，靠佢炒賣為生者，呢鋪輸到甩褲，換轉頭想趁低吸納，截稿前Sales報價$4,280，平正價一成，即刻落場買，齋用無得輸。<br>記者：陳國輝<br>攝影：劉永發<br>模特兒：Anladia@Zmodel</p><p>極速Cut單　避過一劫</p><p>以為身經百戰嘅先達Sales，炒iPhone必有貼士！曾經喺蘋果最風光的時候，阿傑搭過順風車，略有斬獲；以為今次5c實食無黐牙，又係例牌穩賺，估唔到會跌爆眼鏡。「每當蘋果新機公佈可預訂，我實會第一時間連碌幾十部，一般唔使半粒鐘，官網肯定斷晒貨；但5c情況好唔同，我訂完之後第二日，居然發現仲可以落Order，換言之，5c若非貨源充裕，則係無人訂購！」<br>阿傑發現唔對路之後，已決定即時Cut單。「我訂咗約50部，要不斷打開定單Email、不斷Cut，重複動作幾十次，過程係幾煩。」回想現時回收價已大幅低於購入價，佢大叫好彩，避過一劫！據講，iPhone 5c推出首日，回收價已經跌穿正價，收$4,400；估唔到係低處未算低，兩日後回收價再跌$200，收$4,200；直至截稿前，16GB只收$3,800，32GB更全場拒收！以16GB正價$4,688計，即係話每回收一部，炒價便要蝕$888。雖然價已減，但阿傑就話5c銷情冇大變動，日賣十部唔夠，當中以黃、白最好賣；不過佢就表示暫未有再減價的趨勢，反而呢批水貨走晒後，價錢有望回升，信不信由你喇。</p><p>3仔撤招　出機免增值服務</p><p>不只先達手機店，連坐擁大量存貨的本地電訊商，今次亦身受其害。以往上台出iPhone係必勝方程式，但5c貨源充裕之下，個個卻出金版5s，令貨源供求唔平衡；One2Free、SmarTone等，暫時靜觀其變，但3香港就搶先行動，取消上台增值服務月費（每月$36），以出一部5c簽約24個月計算，即總價扣減了$864！另外，3仔仲畀你齋買機，但16GB或32GB，一律以正價發售，無着數。<br>除本港電訊商，劈價風潮還直吹外國！BestBuy和Radio Shack，便推出買機上台優惠，簽約兩年，即送50美元代用券，即買即用，變相令5c減至49美元；至於沃爾瑪更進取，同樣簽兩年合約，出機價低至45美元（約$350），而呢股風氣更蔓延至美國電訊商T-Mobile，總體上，均比蘋果訂下的遊戲規則——99美元上台價更化算。</p><p>淘寶網3,000人仔兼送芒貼？</p><p>搵平嘢，到網上商店尋寶都係一個好選擇。例如淘寶網內，就出現好多平售iPhone 5c的訊息，貨源種類極多，包括有國行（即內地行貨）、港澳台版、美版甚至韓版都有，價錢由三千幾到接近五千蚊人仔都有，而且花臣多多，有啲寫明送貨免運費，亦有送芒貼、手機殼等；當中見到最平係美版16GB，起跳價三千蚊，不過咁，該商店講明呢個只係「約價」，要正式到貨才知道實際價錢。為咗個平字值唔值博？自己諗喇！</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>