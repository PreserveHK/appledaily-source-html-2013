<html><header><meta charset="utf-8"><title>金手指：唔好齋噏數字 - 孫柏文</title></header><body><h1>金手指：唔好齋噏數字 - 孫柏文</h1><p>百佳跟咗和黃（013）幾十年，經歷無數起跌，個個聽到呢段母子關係都要斷時，各有解釋。最觸目當然係學者林本利喺本報社論「和黃負債過萬億 出售百佳減債」嘅講法。<br>孫柏文唔使再多講，睇條題就知佢點講。自稱「識會計」嘅林本利提出以上觀點後，就有好多好似我呢啲財演行家都唔同意。最後，和黃話事人李嘉誠親自解畫，覺得2014年美國會減印銀紙，林本利則說：「李氏的言論，肯定令某些專欄作家、電台財經演員和『擦鞋仔』感到尷尬……」<br></p><p>林本利請畀建議</p><p>原本都唔想回應，不過睇到呢度真係好多嘢想問。林本利，你話「和黃負債過萬億」，即係太多定太少？話賣百佳係為減債，即係「過萬億」太多啦？係咪？不如講清楚啦，如果唔係因為債太多，就即係因為借錢冇咁着數；但如果係太多，要賣嘢，就即係和黃好唔掂啦，係咪？<br>我成日同啲intern講distressed assets，即估人哋被迫忍痛割愛嘅嘢最抵買，咁你不如喺社論建議百佳乜嘢價先抵，橫掂你咁識會計。我亦同啲intern講，呢個世界冇毒資產，只有毒價，只要價靚甚至有補貼的話，核廢料都可一注獨贏，我啲行家應該都係咁諗。正正因為如此，行家最唔妥林學者嘅就係，點解你唔畀個建議，現價係咪應該沽清、甚至拋空和黃嘅股債呢？<br>我哋財演同林學者你最唔同嘅地方，就係唔會齋噏一堆數後冇咗件事，而係要畀建議。唔同你寫社論，我哋要答讀者「So？」呢個問題。我07年叫一注獨沽曾淵滄嘅愛股匯控（005），當年仲俾青姐喺電視打屁股。林本利，你唔好咁學者好唔好？你有無追、揸、沽嘅建議呢？講啦！你冇理由又要威、又鬧人擦鞋仔、但又要龜縮冇建議啊！<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24  </p></body></html>