<html><header><meta charset="utf-8"><title>中環在線：手機錢包大戰　六強爭霸中銀今搶灘　花旗快出手 - 李華華</title></header><body><h1>中環在線：<br>手機錢包大戰　六強爭霸<br>中銀今搶灘　花旗快出手 - 李華華</h1><p>呢排銀行界最hit嘅產品係乜嘢？之唔係大家揸實唔放嘅手機囉！匯豐同恒生（011）舊年出咗手機錢包後，𠵱家幾乎間間銀行都跟風。中銀香港（2388）今日下晝就會正式推出手機錢包，銀通唔執輸話今年內出手，花旗就傳會同3香港合作，產品同樣喺今年面世，連八達通後日（周四）都會宣佈搞手機支付服務，肯定掀起新一輪大戰。<br>講咗咁耐，究竟手機錢包係乜東東？其實就係將信用卡化成手機其中一部份，透過近場通訊（NFC）技術，只要將手機喺商戶部機度嘟一嘟，就可以埋單，十足十嘟八達通咁。以後出街，分分鐘連銀包都唔使帶，淨係帶部電話就得。<br>不過呢種技術，𠵱家喺香港仲係初步發展階段。<br>以推出咗手機錢包嘅匯豐同恒生為例，匯豐嗰款一定要用iPhone，仲要出過張新卡；用手機付款時，又要用匯豐提供嘅手機殼。<br>恒生嗰隻仲多要求，客戶一定要係PCCW嘅用戶，亦有手機型號限制。<br>𠵱家只有匯豐嘅VISA卡同埋恒生嘅MasterCard，先可以用到手機錢包服務。匯豐手機錢包要收400蚊年費，仲唔可以打電話去waive（申請豁免）。</p><p>恒生急推優惠應戰</p><p>話雖如此，𠵱家通街都係低頭族，未來手機錢包商機大到得人驚，銀行肯定會盡快改良技術，將限制減到最低。<br>事實上，恒生見到對手來勢洶洶，噚日都急急腳加推手機錢包嘅優惠券，仲提供一大堆優惠畀今年內新申請嘅客戶，務求搶飲頭啖湯。銀行爭崩頭，其實絕對唔係壞事，因為得益嘅係市民嘛。<br><br>李華華<br>mailto:LiWaWa@AppleDaily.com</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24  </p></body></html>