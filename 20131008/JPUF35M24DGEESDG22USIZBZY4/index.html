<html><header><meta charset="utf-8"><title>隔牆有耳：為打持久戰　籌款活動浪接浪佔中飯局　名人陪食 - 李八方</title></header><body><h1>隔牆有耳：<br>為打持久戰　籌款活動浪接浪<br>佔中飯局　名人陪食 - 李八方</h1><p>和平佔中要持久作戰就要有足夠「水源」，唔係點同有阿爺支大水喉射住嘅「幫港出聲」對抗到底？和平佔中除咗呼籲市民一人一千撐佔中，仲會舉辦兩場名人飯局籌款，搵嚟《天與地》編審周旭明同學民思潮黃之鋒等人「陪食」吸金；明年1月搞全城義賣日，召集小店義賣佔中冠名嘅產品。</p><p>喺蔡瀾飯堂開餐</p><p>首場籌款飯局喺本月18號九如坊大班樓舉行，畀＄5,000就可以同周旭明、梁文道同戴耀廷食飯，名額22個，扣除酒樓開支全數捐畀佔中。以優質中菜打出名堂嘅大班樓係唔少名人如潘迪生等開餐地，據聞蔡瀾都以呢度為飯堂，閒閒哋要預早兩個月訂枱。鎮店名菜有雞油花雕蒸花蟹，唔知當日善長有冇得試吓？<br>下月15號喺北角渣華道熟食中心2樓店小二（東寶）舉行嘅第二場飯局就平民化啲，除咗黃之鋒，仲有蔡子強同陳健民陪食，每位＄1,500，只限26位。據聞呢間係東寶小廚嘅分支，餸菜一樣快靚正，燒風鱔同燒無骨露筍雞翼都好多人like。<br>下月17號晏晝，佔中會喺傳媒人聚腳地TC2 cafe搞文化沙龍，導演舒琪同陳健民會撐場，不設入場費，但會擺籌款箱收集捐款。全城小店義賣暫定明年1月舉行，暫時有婦女勞工協會同TC2參加，前者推出寓意「政改唔好遲」嘅糯米糍及「我要有權𤩹」婦女手做番𤩹，後者推出拉花佔中咖啡，售價未定。佔中希望連串活動至少籌到500萬。<br>佔中捐款賬戶：<br>匯豐銀行：502-192529-001<br>（戶口名稱：香港民主發展網絡）<br><br>mailto:pf_lee@appledaily.com</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>