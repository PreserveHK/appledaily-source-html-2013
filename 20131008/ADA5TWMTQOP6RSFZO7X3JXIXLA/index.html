<html><header><meta charset="utf-8"><title>中環在線：金管局Band友　賀銀行學會 - 李華華</title></header><body><h1>中環在線：<br>金管局Band友　賀銀行學會 - 李華華</h1><p>銀行學會（HKIB）噚晚五十周年金禧晚宴，喺會展舊翼筵開60席，官蓋雲集，賓架如鰂，財爺鬍鬚曾畀面到場致辭，但全晚高潮位，肯定係金管局兩位「靚聲王」——副總裁阮國恒（Arthur）同彭醒棠（Peter）獻唱，仲有一眾銀行家大展歌喉同魔術表演。<br>諗唔到平時對風險贒到實嘅Arthur，原來鍾意做「亡命之徒」？噚晚佢獻唱Eagles飲歌《Desperado》（亡命之徒）；擅長玩低音結他同色士風嘅Peter，就自彈自唱，演繹搖滾樂迷嘅國歌──《Smoke On The Water》。久未在港露面嘅匯豐中國一姐黃碧娟（Helen）亦現身，選唱王菲嘅《執迷不悔》。花旗香港一哥盧韋柏（Weber）同恒生（011）執董馮孝忠，就合唱神級電視劇《天與地》片尾曲《年少無知》。<br>另一估你唔到精采環節，係東亞銀行（023）副行政總裁唐漢城，變身魔術大師「大衞高柏唐」，台上玩「變走人」魔術，出神入化。噚晚出席嘉賓，仲有金管局總裁陳德霖、銀行學會會長兼匯豐亞太副主席王冬勝及渣打香港CEO洪丕正。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>