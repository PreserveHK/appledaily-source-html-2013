<html><header><meta charset="utf-8"><title>樂香園：MJ上市之謎 - 海迪</title></header><body><h1>樂香園：MJ上市之謎 - 海迪</h1><p>上個禮拜時裝界嘅大新聞，無疑係星級設計師Marc Jacobs將離開已經服務咗16年嘅LV，轉返去搞自己嘅Marc Jacobs以及副線品牌，而且順道證實會將Marc Jacobs上市。<br>呢單deal會喺邊度搞，暫時睇嚟，似乎尚未有分曉，但大家已經憧憬緊佢將會係，繼2011年Michael Kors之後，另一隻炙手可熱嘅IPO。<br>LV嘅母公司LVMH集團，近年增長急速放緩，事關佔其利潤超過一半嘅LV，過去幾年出得太多logo產品，賣到有啲濫，生意短期難有起色。<br>雖然LVMH繼續依靠持續地收購去搵增長，但好似買Cova咖啡、Loro Piana羊毛衫咁，始終太過濕碎，有排都湊唔大，遠水不能救近火。反而LVMH佔一部份股份嘅Marc Jacobs，近年增長神速，分析員估計佢嘅年收入已經達到10億美元，差不多等於1.5隻Miu Miu。<br>所以今次LVMH似乎情願放棄暫時已陷入樽頸嘅LV，將Marc Jacobs本人放返去，寄望喺年青品牌身上，上市時又可順道沽貨，骨水幫補吓。<br>將旗下非核心品牌分拆，Marc Jacobs僅屬特例，並未形成趨勢，但未來越來越多名牌要上市，就肯定係事實。<br>事關今時今日搞名牌，拓展國際網絡至關重要，唔夠實力嘅除非賣股集資，否則好可能會落入被吞併的道路中。<br><br>海迪</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24  </p></body></html>