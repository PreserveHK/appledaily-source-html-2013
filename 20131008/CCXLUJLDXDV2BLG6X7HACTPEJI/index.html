<html><header><meta charset="utf-8"><title>魚樂無窮：青蛙王子三賣點發亮 - 唐牛</title></header><body><h1>魚樂無窮：青蛙王子三賣點發亮 - 唐牛</h1><p>青蛙王子（1259）噚日逆市搶高7%，成功突破5月以來下降軌，走勢值得尊重，配合行業優勢、政策利好、估值吸引三大賣點，再上層樓難度不大。</p><p>集團主要產銷兒童個人護理產品，旗下「青蛙王子」品牌乃內地行業龍頭，以零售額計，其護膚、沐浴洗髮及口腔護理產品，2012年市佔率冠絕內地品牌。截至6月底止，集團半年賺7,284萬人仔，按年減少29%，主要受累稅務優惠結束，令所得稅開支大增；事實上，毛利率中期按年上升5.5個百分點至47.9%，反映成本控制得宜。<br>青蛙王子主攻中檔市場，完全食正強國人逐漸富起來條水。三中全會嚟緊11月召開，市傳二胎政策有望落實，屆時新增嘅市場購買力大到你唔信，齋炒呢個憧憬都有排玩。集團現時分銷商數目達212家，新進入嘅大小超市門店多達2,117家，可謂大小通吃；另一方面，集團亦積極拓展網購，主流平台如天貓、京東商城、亞馬遜等，都可以見到佢嘅蹤影。<br>彭博綜合券商預測，青蛙王子今年市盈率16.8倍，較同業好孩子（1086）折讓15%，假設估值睇齊，青蛙王子可見6.89元，潛在升幅18%。</p><p>唐牛</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24  </p></body></html>