<html><header><meta charset="utf-8"><title>高質料理關門 - 左丁山</title></header><body><h1>高質料理關門 - 左丁山</h1><p>一個月前，一家人到銅鑼灣新會道嘅日本料理Raironmen吃拉麵，試吃啲A4和牛拉麵（《蘋果》副刊曾有介紹）、龍蝦拉麵、凱撒沙律拉麵及其他精美食品，色香味俱全，味道絕佳，當然價錢一啲都唔便宜！吃過之後，大家都話：「呢間Raironmen有資格攞米芝蓮兩粒星。」<br>後來介紹又介紹之下，一位單身貴族朋友走去一試，一試便着迷，一個星期去兩三次，吃得好開心。點知上個星期日（六月九日），呢間日本料理店已經係最後一天營業，朋友大失所望，連呼可惜，我地聽到呢個消息，亦感嘆在香港經營高檔餐廳，一啲都唔容易，大概係市場太細，香港根本冇咁多人肯出380元吃一碗A4和牛拉麵。此店嘅材料配料，選擇到一絲不苟，日本人廚師曾在巴黎五星級酒店做過，吸收法國餐之烹調湯料方式，混入日本專業方法，係錢嚟㗎，老友！一旦加埋舖租、人工，一碗麵咪要賣好貴囉，但如此價錢，市場承受不起，最後唯有走上結束一途。做生意，講高級品味，係要用高成本堆砌出嚟嘅，如英文有一句諺語if you pay peanuts, you get monkeys，何來品質可言？目前香港就是不能承受負擔過高之品質，只有中價、中級品質貨可以生存。<br>上述單身貴族朋友知道Raironmen停業，本來想出銅鑼灣吃最後一餐，但驚住已無龍蝦存貨，卒之留在沙田，去沙田第一城吃晚飯，佢話第一城開咗好多餐廳，周末時分幾乎間間要在門口排隊，冇法子搵位，佢後來要到晚上八時半之後再去，先至搵到位，而沙田第一城嘅價錢當然比Raironmen便宜好多啦，頗適合中產小家庭消費模式，令佢領悟到做生意如太過堅持完美，導致成本高漲，吃虧嘅會係投資者，呢個道理左丁山一早就明白，二十年來見到一啲老闆成日講：「追求品質，提高品質。」但用錢就唔見佢肯增加噃，就會知道呢啲老闆信唔過，得把口而已。香港只係一個適宜可接受品質（acceptable quality）嘅市場，並非一個能承擔high quality嘅市場，開喺大街大巷嘅餐廳要有呢個認識。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>