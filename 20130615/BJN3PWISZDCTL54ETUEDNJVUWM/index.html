<html><header><meta charset="utf-8"><title>讚大肚茵媺旺夫<br>陳豪準備陪產</title></header><body><h1>讚大肚茵媺旺夫<br>陳豪準備陪產</h1><p>【陳陳聯婚之新郎返港】剛與陳茵媺（Aimee）在巴黎完婚的陳豪，昨晨與家人返抵香港，大肚Aimee未有同行，並已轉返多倫多安胎。已封盤為人夫的陳豪面對半百傳媒全程表現興奮，還主動騷婚戒，被問到何時公佈做爸爸喜訊時，他也不再口密，承認老婆有喜要努力搵奶粉錢，又大讚Aimee旺夫：「She is my queen！」且承諾老婆生B時，他一定會在身邊。<br><br>現年42歲的陳豪與32歲的陳茵媺剛於周二（11日）於巴黎結婚，但新婚幾日便分隔兩地，原來陳豪要趕返港拍聖安娜月餅廣告，他昨晨6時50分與媽咪、哥哥等返抵香港，吸引半百傳媒追訪，一身黑白打扮的陳豪笑容滿面，還風騷主動騷婚戒又合十，而新任奶奶陳媽媽雖避鏡頭，但仍難掩開心心情。<br>風騷甜到漏的陳豪獨自接受訪問時透露，Aimee返了多倫多，問到是否安胎？他即騎騎笑說：「o殊！」難道雙喜臨門？怕BB未夠三個月說出來會小器？陳豪說：「都係開心嘅，我好想將呢樣開心事同大家share，多謝大家嘅耐性。」那Aimee生B時會否去陪她？他笑說：「會，總之我會喺佢身邊。」</p><p>未決定BB出生地</p><p>談到選擇在巴黎舉行婚禮，陳豪謂他與Aimee的故事由當地開始，在當地完婚最圓滿，至於是否上月已註冊、如何求婚，他都笑住拒作透露，但坦言行禮時二人感動到喊，他又表示不會在港擺酒，只會分批跟親友食飯慶祝，又笑謂慶祝飯局排到年底。<br>陳豪對Aimee懷孕一事一直沒正面回應，昨再被問到BB是否在多倫多出世？他卻輕鬆地說：「未知，未決定，睇吓先啦。」終正式承認Aimee懷孕，問到是否很期待做爸爸的感覺？陳豪說：「其實係㗎！開心事，好多開心事今年一次過湧晒埋嚟，上天對我眷顧，真係好感激。」豈不是一家三口度蜜月？他笑言：「咁又唔係蜜月喎，哈哈，我覺得蜜月始終係爹哋媽咪兩個人。」鍾意生女還是生仔？陳豪即鬼馬地做封嘴手勢：「o殊，唔好講住，唔好講住！」現要努力搵奶粉錢？陳豪笑說：「要呀，要呀！」</p><p>Aimee是無綫吃香的花旦，生B後會否復出拍劇？錫老婆的陳豪坦言：「畀番佢選擇，佢係非常好嘅演員，佢唔拍戲會嘥，佢handle到嘅，可以做媽咪又可以做演員。」有指他開咖啡室讓老婆打理，陳豪坦言本預計年底實行，但因太多事發生令計劃有變，記者笑Aimee旺夫，陳豪聞言笑說：「Thank you，thank you！真係好多謝佢，由我認識佢開始，身邊一直有好多開心嘢發生，我相信嚟緊有更加開心嘅事，希望啲嘢更加好。」以後所有全給Aimee？陳豪即講出肉麻承諾：「一定！She is my queen！」陳豪又謂咖啡店的辛苦工作都由他做，老婆享受收錢樂趣即可。<br>承認即將做老竇，明日的父親節豈非有特別意義？陳豪突然含蓄地說：「𠵱家呢件事（結婚）對我意義都好大，我諗要逐part逐part慢慢share。」他謂正學習面對每一部份的喜悅，而至今都很開心、很relax。</p><p>多謝廖碧兒送祝福</p><p>陳豪透露媽咪對新抱有好評價，整個婚禮很完美、很美麗，他與Aimee之間的愛情故事很美，到巴黎的第二日即享受婚姻生活，說時甜到入心，不過當聞得舊愛廖碧兒恭喜他時，他即收起輕鬆笑容，回復正經的說：「Thank you，多謝晒！」完成十多分鐘的訪問，陳豪隨經理人往停車場上車，其間有位男fans跟在陳豪後面說：「大明星，梗係要影！」及後連續有外籍及本地女fans要求跟陳豪影相，他全部有求必應。之後去到停車場，原來陳媽媽早已登上七人車後座等候新婚的乖仔，一同乘車離開。<br>採訪：黃曉妍、朱志聰<br>攝影：黃文偉、羅德光</p><p>勁吸金：夫婦檔叫價60萬</p><p>陳豪與陳茵媺拉埋天窗後，吸金力不但未受影響，而且新婚叫價力較婚前還要高。陳豪過往出席活動酬金約10多萬，但據悉有商場欲邀陳豪下月做騷，其酬金已跳升到20萬。至於陳茵媺昔日商業活動酬金約5萬，如今亦將要7、8萬才有交易。不過，若要陳豪和陳茵媺婚後一起出騷的頭啖湯，價錢肯定不菲，月前有商場出價40多萬斟二人一起出席活動，但據業內人士估計，若要雙陳婚後頭啖湯，酬金起碼要60萬。另外，茵媺代言的護膚品牌曾多次邀她為品牌宣傳，奈何她因請假而未能度期履行合約。<br></p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>