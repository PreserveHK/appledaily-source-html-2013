<html><header><meta charset="utf-8"><title>搞Gag王2：幽默合伙人　思捷　今晚打老虎</title></header><body><h1>搞Gag王2：幽默合伙人　思捷　今晚打老虎</h1><p>歷經許冠文、鵬哥同阿燦，90至10年代要博港人一笑，由簡單純粹，到混入社會意義，到周星馳無厘頭，到黃子華哲學式諷刺，笑中，反思，有淚。有說97後香港搞笑世界輪流轉，玩了廿年睇到爛的「剃腳毛扮女人」居然起死回生，周大導的「深層次電影」個個唔想睇，寧願打開電視，但求唔用腦，笑飽，瞓覺。<br>是潮流輪迴，同時也是「諗來無用」，不如無眼屎，乾淨盲。<br>記者：陳慧敏　攝影：周旭文、陳盛臣</p><p>李思捷：練九千幾次</p><p>玩到圈內人心惶惶的《整蠱王》剛播完，李思捷繼續忙新劇《熟男有惑》，但他自己說：「其實我冇搞笑細胞，不似祖藍、祥仔、曹永廉，隨時都有punch line，豹哥不用飲酒食大麻都24小時natural high！他經歷過好多甜酸苦辣，很笑看風雲。」<br>七八歲就愛看《半斤八両》，覺得「諷刺時弊很高招，當時笑到喊。」長大了愛看Peter Sellers，愛其接近差利級數的身體語言，特別是儍豹《烏龍幫辦》系列，還有最近的《The Big Bang Theory》的Jim Parsons都好好戲。「我唔理你搞幾大龍鳳，總之嗰樣嘢funny，令你嘰一聲笑，就係成功。但所謂一分鐘十年功，人哋練了十幾年才做得好。我扮四大天王，躲在家裏練九千幾次呀！」但要名流千古，不是說就做得到：「如果我現在說回星爺的對白，都一定唔得啦。若現在的年輕人看80年代許冠文覺得不好笑，那就錯晒。你要尊重那個年代，還學到那年代的事。不過好玩的事就是好玩的。」<br><br><br></p><p>詹瑞文：大英諷刺文化</p><p>詹Sir中三時在學校做舞台劇已經扮阿伯，到念完演藝到歐洲發展，帶回西方多用互動的表演形式，「當時流行一個人自己講，我就鍾意拉觀眾做互動，要觀眾同我一齊扮嘢。」讀番書，又在歐洲巡演過的詹Sir最愛仍是香港，覺得港式幽默很純品：「當時《雙星報喜》好多元同有綜合性，如許冠文去餐廳食嘢， 要用自己的消毒藥水洗自己的碗碟，將社會事情放到無限大。現在的香港人好竧𣉢，用強力諷刺去講社會政治人物、有錢人，係普遍心理。」<br>人人都說港式幽默的寸寸貢、食字諷刺大受英式幽默影響，詹Sir：「絕對係吖！《戇豆先生》、早期的《三儍》、萊路哈地，都影響當時香港的電視電影。當年梁醒波、新馬仔，都係抄萊路哈地一肥一瘦的設計。」「扮嘢」諷刺本就是英國文化，以前的木偶戲全是戴卓爾夫人、英女皇等政治人物：「𠵱家你見遊行，都多咗長毛拿棺材，啲人又戴面具，全都係諷刺文化。」<br><br><br></p><p>阮兆祥：我想接棒</p><p>見祥仔帶來TVBuddy，咁鱔？佢話：「現在街上的人見到我，都會好熱情地拍我膊頭同我打招呼，有些還會搣我塊面。以前我會唔開心，如果我係黎明你一定唔敢掂我塊面！但其實因為我形象親民所以才有人敢搣我吧。又電視，又Buddy，都好襯我吖！」哦，咁好啦。<br>記得祥仔當年扮某超市的吉祥物黃老太，周街揭破社會不公事，到近年扮孖生盧覓雪，但他自己卻最難忘扮寶詠琴：「我扮得好細心的，化妝、髮型、動態都要融為一體，連手上戴的首飾都是寶詠琴平時喜歡的，未上妝攝影師已經笑到不行。後來連寶詠琴都讚我扮得似，好有成就感。所以只要你用心扮，就會被認同。我當鵬哥係神㗎！同時都要俾大家一個感覺就係我哋無斷層，我們一直在交棒。」</p><p>江欣燕：最緊要奀皮</p><p>江欣燕首次演出搞笑頒獎禮，扮偶像「梅菜芳」（梅艷芳），唱《愛醬》，還有大家都記得的Maria。「當時EYT啲人好衰！佢哋抆人啲褲，抆到你哋覺得凍為止，我忍笑忍到成日咬損條脷！」廿歲頭已是女扮嘢王，她說最緊要夠奀皮：「你專登去搞笑其實不會開心的，創作要真的認為那件事好玩，才好玩。」所以平時不說話，但腦裏不知想甚麼的盧海鵬最厲害：「他會突然有想法標出來。他經歷太多了，個樣早已老定（笑），演技由心發出來。」<br>成日在台上被鵬哥搞到笑場，Maria激起復仇之心：「係我整死你哋嘅時候啦！」她躲在廁所到最後一秒才出場，向賈思樂的拼音劇本偷師講半唐番廣東話，連攝影師都笑到手震！但其實當年港人頗歧視菲律賓女傭，欣欣將菲律賓女傭的形象可愛化，多少化解矛盾。「我好緊張她們怎麼想，我家Maria笑說：『她們想揼你呀！』哈哈哈！」幽默趣劇反映年代，當年欣欣只為好玩，「以前哪有笑這麼多政治人物，80年代經濟起飛人人顧住嘆世界，最緊要開心。現在經濟發展到咁上下，好多人買屋以後，社會一點波動都會影響他們生活怎麼過，孩子好早就諗買樓講遊行。意識提升是好，但其實人們可以輕鬆一點。」</p><p>幽默文化斷層</p><p>講真，現在想輕鬆一笑，網絡資源更多更新，最重要不受政治束縛。新一代創作人蘇真真：「我都幾受楊學德影響，看他的《標童話集》、《錦繡藍田》，覺得好香港好麻甩，真係我哋啲香港麻甩仔先感受到的幽默。」<br>身為前小學教師的他深受周星馳無厘頭文化影響：「十幾廿年呀！仲有黃子華哲人感覺的深層次笑話，又有不同表達手法。」他反而覺得現在的幽默正回歸盧海鵬式的Crossover，像看見了文化斷層：「玩得直接，硬笑料。福祿壽扮女人玩了廿年可謂玩到爛。我們受周星馳黃子華影響的，冇乜反應，但對九十後同上年紀的人反而更接受。」</p><p>大陸化 Gag位輪流轉？</p><p>不斷創新的年代遇上輪流轉，或者是因為九十後「未睇過」，同時揼中老一輩的共同回憶。次文化堂堂主彭志銘卻說，中國自古都只有諷刺，未必是幽默。在他所見，幽默必來自生活，你我有同樣的文化背景，才聽得懂笑得出。60年代香港開始用英文，全世界文化都在香港融合，玩廣東話的有「閻羅王嫁女」，就是「搵鬼要」；法文有「今晚打老虎」（法文Comment allez-vous，「你好嗎」的意思）同「法國大餐多嚿魚」（粗口諧音）。70年代有好多這樣的創意，80年代最強，廣告裏出現好多經典。<br>彭志銘：「97後香港人生活得不好，沒時間和心情跟你思考，文化水平低了，冇內涵，時代曲也沒內容。近年香港大陸化了，幽默特色也漸漸消除。黃子華早期都有幽默，近年反而偏向滑稽，其實基於商業立場，考慮觀眾口味。要數的話，陶傑幽默，黃韻詩有中國式幽默，李司祺都好啜核，自嘲能力強，仲有網上惡搞都好幽默，如唐英年『唐生大地震』，真係要感同身受才識笑。」</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>