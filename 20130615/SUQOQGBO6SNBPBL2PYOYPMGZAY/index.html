<html><header><meta charset="utf-8"><title>馮仁昭四圍超：求愛男Vincent　寸無綫造假 - 馮仁昭</title></header><body><h1>馮仁昭四圍超：<br>求愛男Vincent　寸無綫造假 - 馮仁昭</h1><p>無綫前晚播出《求愛大作戰》第四集，38歲嘅獵頭公司高層Vincent因為衰口臭批評港女，力數盛男Thomas缺點，兼且彈爆港男冇長處，成為網友圍插新目標，令標榜係白馬王子嘅Vincent馬上淪為賤男，前晚嗰集Vincent力數Thomas：「佢怕醜，唔識𠱁女仔，點教點學都冇自信。」佢冇義氣出賣兄弟，結果被三位女助教評為最低分，要大懲罰，要喺鬧巿向女途人攞電話號碼，Vincent瘀爆食白果後，竧𣉢大嗌：「香港女仔好寸呀！」</p><p>英國長大嘅Vincent參加節目想試吓媾港女，但未媾到就嫌三嫌四，又睇唔起香港男仔。佢稍後會嘗試媾江西女律師Alice，不過最後食檸檬，Vincent又喺facebook自戀地貼咗張晒肌自拍相。<br></p><p>「綠魔」搶贏杜德偉</p><p>Vincent沙塵自負惹觀眾討厭，但佢噚日同馮仁昭講：「節目內容唔係我自己諗法。」擺明寸無綫造假，並非真人騷，Vincent又話：「節目太正路冇人想睇，每個節目都要有奸角，我講有啲嘢畀無綫剪走咗。」叫佢評吓節目內容有幾成真，佢又口窒窒迴避。《求愛》編導岑應噚日就話：「我哋個節目從來冇安排角色扮演，Vincent鏡頭外喪鬧港女，下個禮拜會播出偷拍部份。」<br>另外，《求愛》形象導師、「綠魔」Karl，最愛以標奇立異嘅打扮出街，佢前日現身中環，身邊多咗肥妹助手同男化妝師，Karl由往日傍實𡃁模出騷變為排場十足，最搞笑係當杜德偉行過佢身後都冇人留意，俾Karl搶晒鏡。<br>撰文：馮仁昭</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>