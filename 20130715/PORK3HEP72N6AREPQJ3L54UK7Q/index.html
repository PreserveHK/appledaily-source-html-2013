<html><header><meta charset="utf-8"><title>男生圍：每秒下載150M　GS4 LTE-A韓版空襲</title></header><body><h1>男生圍：每秒下載150M　GS4 LTE-A韓版空襲</h1><p>嘆杯靚茶、輕鬆閒坐煲番套韓劇，當然係賞心樂事，但如遇上畫面窒吓窒吓，咁就勁掃興！嫌4G未夠快？原來韓國已首推加強版數據服務––LTE Advanced；雖然香港未用得，但支援該技術嘅GALAXY S4 LTE-A已由韓國空路襲港，搭上現時最高速Snapdragon 800處理器，點玩都爽！<br><br>記者：陳國輝　<br><br>攝影：周旭文　<br><br>模特兒：Viian@Zmodel.com</p><p>快LTE兩倍　快3G十倍</p><p>可能你會諗，連4G手機我都未掂過，咁快出加強版，追唔切囉！據專營日韓水貨機嘅Simon話，現時全球只有韓國SK Telecom一間網絡商，提供呢項技術，由於合適機種亦都只係得GALAXY S4 LTE-A一部，連韓國亦都未流行，所以香港用家唔使擔心咁多住！況且本地網絡商，亦無公佈過任何LTE Advanced消息，究竟今年內有無得玩，唔知喎！<br>SK Telecom在上個月推出呢項服務時，還作出了詳細示範！據介紹，LTE Advanced最高下載速度可達每秒150MB，那速度相等於現在的LTE兩倍，又或者快3G十倍！SK Telecom仲話，下載一套800MB電影，可以用「秒」作計算單位！但如此極速，除咗單撈大容量影片，睇高清串流之外，似乎實際用途暫時唔多；其實，下載遊戲、睇網頁、玩手機Online Game等，以現時數據傳輸速度，基本上都算夠用了。<br></p><p>最強CPU　2.3GHz四核心
</p><p>大家雖未能體驗LTE Advanced有幾厲害，但插入本地4G卡，一樣照用！此機另一吸引處，它還是首款採用Snapdragon 800 2.3GHz四核心處理器的機種，理論上，佢比起S4的Snapdragon 600 1.9GHz更快更順暢；此外，網上兩大話題作，包括Sony Xperia Z Ultra以及LG Optimus G2，也採用呢款最新處理器，換言之，呢部韓版水貨機，唔覺意又飲咗頭啖湯！<br>現場再示範玩一款3D賽車遊戲，並欣賞《怪獸大學》HD YouTube，無論流暢度又或者速度，基本上無可挑剔！反值得留意，SK Telecom特別為呢部機提供好多「增值」服務，例如在旗下Bta IPTV推出1080p影片串流、可同時觀看兩個畫面的雙視窗籃球賽，以及提供免費電影等，真係睇見都流晒口水！<br></p><p>Samsung GALAXY S4 LTE-A
</p><p>處理器：Qualcomm Snapdragon 800 2.3GHz四核<br>系統：Android 4.2.2<br>屏幕：5吋Full HD Super AMOLED<br>體積：136.6×69.8×7.9mm<br>重量：131g<br>主要功能：1,300萬像素相機、HDR拍攝、內置32GB容量、NFC無線技術<br>顏色：藍、紅<br>三禾電氣（2374 0618）</p><p>傳iPhone 5S支援LTE-A</p><p>究竟LTE Advanced今年內會有甚麼走向？傳聞話，SK Telecom已經同Apple傾緊合作，聽講最新iPhone 5S將支援呢項數據傳輸技術，但並未提及新機嘅外形及其他功能！</p><p>即將登場最強四核！
</p><p>巨獸Xperia Z Ultra</p><p>6.4吋勁誇張嘅屏幕，並配備Snapdragon 800 2.2 GHz四核處理器，直頭可當半部平板咁玩，至於售價、推出日期，今個星期內Sony會有新公佈。<br></p><p>迷之Optimus G2
</p><p>一直盛傳，8月份LG在紐約的全球發佈會，就係公佈新機Optimus G2，外形係點？硬件規格有多強？暫時未有答案，甚至連宣傳片亦大玩Magic，好神秘！</p><p><br>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 <br></p></body></html>