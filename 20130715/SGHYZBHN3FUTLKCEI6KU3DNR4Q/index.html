<html><header><meta charset="utf-8"><title>Lexus IS300h　慳家型房跑</title></header><body><h1>Lexus IS300h　慳家型房跑</h1><p>大趨勢講低油耗、低排放，總之最緊要夠環保。以房跑級數來說，既夠力又環保自然成為新貴，新到港的Lexus IS300h便是好例子，低耗油又不失跑味，難怪在日本一出便賣個滿堂紅！<br>記者：姚子浩　攝影：陳盛臣<br>模特兒：Ophelia@Pure Models</p><p>超低油耗　平玩$0.8/km</p><p>在介紹Lexus IS300h有幾環保慳油之前，先曬一曬此車的「戰績」，皆因連同一齊推出的IS250及IS350 F Sport兩部車款，5月在日本一出首月就已經大賣了7,600部，當中就以唯一採用混能系統的IS300h賣得最好，足足佔了銷量7成有多，可見識貨的日本仔都覺得IS300h的性價比最高。無他，光聽到房跑車款能夠做到20km/L的耗油量，已經夠晒吸引！<br>當然聞名不如親試，小記試完車之後發覺，2.5L的直四VVT-i引擎本身就夠力有餘，181PS馬力加221Nm扭力在都市中穿梭非常爽快，貪心一點搭埋電動馬達雙管齊下，總輸出達223PS的馬力實在勁道十足。在太古城一帶上橋落橋兜了幾轉，試勻EV、ECO、Normal及Sport四種駕駛模式，充滿動感的Sport Mode當然過癮，但最欣賞還是EV Mode的寧靜感覺，再諗諗每公里都只消$0.8，又是零排放，算是對地球先生好有交代。</p><p>智能中控　尾箱闊落</p><p>除了性能夠吸引，整個內外造型都非常靚仔。一向Lexus的配置都不輸給歐洲車，新到的IS系列更加入了多個有型賣點，內櫳配上了米色撞黑色大對比設計，加埋張黑底白線的真皮座椅，簡約有型。坐得舒服之餘，錶板上方及軚環均包上了真皮，感覺更貴氣，軚環上的換檔撥片更增加了操控樂趣。<br>個人覺得今次最出色的便是改動不少的新設計中控，例如首次在IS車系採用的Lexus Display Audio Controller就夠晒方便，扭兩扭就可以控制行車、溫度和音響資訊。此外，新加入了靜電式觸感溫度調控，手指輕輕滑過就可以控溫，真心覺得好有型。值得一提的是，混能車不時都因車尾要配置電池而犧牲了尾箱空間，但IS300h就巧妙地避開了這個通病，提供只比IS250少30L的450L空間，抵讚！</p><p>Lexus IS300h Ultimate</p><p>引擎：2,494cc直四VVT-i引擎及電動馬達<br>馬力：181PS/6,400rpm（總輸出達223PS）<br>扭力：221Nm/4,200-5,400rpm<br>傳動：E-CVT<br>售價：$508,900<br>查詢：2820 4020（Lexus HK）</p><p><br>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 <br></p></body></html>