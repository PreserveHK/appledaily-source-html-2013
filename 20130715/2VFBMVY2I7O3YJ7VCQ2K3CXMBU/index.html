<html><header><meta charset="utf-8"><title>RM騷後蒲老蘭啤啤夫走人</title></header><body><h1>RM騷後蒲老蘭啤啤夫走人</h1><p>韓國人氣綜藝節目《Running Man》（RM）前晚在亞博館舉行粉絲見面會，四位主持即興安哥益港迷，更爆發水戰玩濕身。慶功宴後他們返酒店，但凌晨3時再出動夜蒲蘭桂坊，金鐘國和Gary更飲到啤啤夫要人扶。</p><p>HaHa先撇
</p><p>RM前晚完騷後，HaHa因太掛念剛出世的B仔，即晚趕搭夜機返韓。至於金鐘國、Gary和池石鎮，在凌晨12時先前往尖沙嘴嘆韓國菜，沿途有四架粉絲包的van仔追車，三人吃足一小時才離開返酒店。<br>Gary曾在記者會上多次提到想到香港的夜店見識，三子昨日凌晨返回酒店後原來有下文，大約在半夜3時再次出動夜蒲蘭桂坊，當時依然有20名粉絲死跟。玩足兩個多小時差不多天光，飲到面紅紅的三子頭耷耷離開，他們都腳步浮浮要人扶，工作人員就出手阻擋記者拍下三子的貓樣。<br>昨午大約1時，金鐘國和池石鎮結伴離港，獲逾百名粉絲送機。兩人經秘道前往禁區，還停步為粉絲簽名，十分親民。<br></p><p>濕身飛釘
</p><p>前晚RM四子在見面會上落力跟粉絲互動，玩了扯大纜、踢拖鞋等多個遊戲，最搞笑是鬥篤得多魚蛋時，他們竟抽中要用剪刀和鞋帶做道具，最後幾經辛苦成功篤了兩粒，但Gary展示成果時卻大力fing鞋帶，連兩粒魚蛋也fing甩，嚇呆金鐘國。<br>池石鎮換上閃令令紅色西裝，又唱又跳陳奕迅的廣東歌《重口味》，全場high爆，平時拍《RM》經常是輸家的他更誇下海口說：「我今年的目標，是要撕走三子的名牌！」至於未有跟隨大隊來港的李光洙和宋智孝則透過短片跟港迷打招呼，宋智孝更大讚Gary在台上最靚仔。<br></p><p>HaHa在solo環節唱歌時大顯身手倒立，又用水樽淋自己。之後四子爆發水戰，互潑又落台潑觀眾，大隻佬金鐘國濕身飛釘，更慘遭HaHa胸襲。四子謝幕後在粉絲的起哄下，再次出場加碼唱多一首歌，實行皆大歡喜。<br>採訪：梁婉霞、朱志聰<br>攝影：仇志德、黃偉雄</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>