<html><header><meta charset="utf-8"><title>力捧星夢幫玩晒　祖兒基仔No Show無綫台慶英皇唔畀面</title></header><body><h1>力捧星夢幫玩晒　祖兒基仔No Show<br>無綫台慶英皇唔畀面</h1><p>無綫《萬千星輝賀台慶》明晚舉行，不但要面對熄機外患，還要面臨好拍檔英皇唔畀面的內憂！無綫剛成立星夢唱片，旗下歌手鄭俊弘、王君馨等大舉進軍台慶騷，相反當年在無綫與四大唱片公司關係冰封期時硬撐的英皇，只派半個代表、有無綫藝員約的張致恒出席，容祖兒及古巨基竟no show！</p><p>無綫《萬千星輝賀台慶》明晚假將軍澳電視廣播城舉行，今年除全台藝員出席外，還在獎金獎品方面加碼，又邀一眾歌手參與，圖吸收視抗熄機，不過歌手名單中，除譚詠麟、謝安琪及鄧紫棋（G.E.M.）外，星夢歌手傾巢而出，「星夢一姐」鍾嘉欣跟鄭俊弘、羅鈞滿、王君馨及未出過唱片的謝文欣演出序幕歌舞，反觀在無綫與四大唱片關係冰封期時全力支援的英皇，只派出林欣彤、馮允謙及張致恒出席，本屬英皇歌手的林峯也剛於年中約滿英皇，而林欣彤及馮允謙本身是無綫親生仔女，張致恒又幫無綫拍劇，英皇實質只派半個代表出席，擺明唔畀面無綫。隨着無綫近日宣佈《勁歌金曲》改賽制，開放與所有唱片公司包括沒歌手合約的歌曲參選，分薄了英皇的粥水，更令英皇不滿。</p><p>三線歌手都唔到</p><p>其實自非戲劇製作總監余詠珊接管綜藝節目後，無綫已明顯側重由其夫何哲圖任CEO的星煥歌手，早令無綫與英皇的超好關係生變，在過去一年參與無綫大騷的英皇歌手，只有林欣彤演出過《博愛歡樂傳萬家》、洪卓立及羅力威演出《慈善星輝仁濟夜》及張敬軒任《星光熠熠耀保良》嘉賓，五隻手指數得晒！昔日經常出席無綫大騷的古巨基、容祖兒、Twins及新加盟的張敬軒固然冇影，最離奇的是連以往硬撐無綫、逢騷必到的泳兒、鍾舒漫、洪卓立及洪杰都在台慶榜上無名！據悉無綫其實有邀請英皇歌手出席台慶，但英皇因不滿星夢玩晒而拒絕贈慶。<br>台慶監製陳旭亮昨被問到英皇歌手有否獲邀出席台慶時說：「所有歌手都有搵過、問過，覆番嚟話冇期，你哋問番佢哋啦！」英皇行政總裁吳雨則在電話中說：「祖兒開騷，Twins拍戲，個個梗有啲事。」有傳無綫成立星夢力捧自己友而與英皇關係生變？吳雨說：「唔好揣測，冇咁嘅事，冇期冇法，唔關撐唔撐事。」對於星夢歌手傾巢演出，吳雨說：「唔知人哋，間間公司唔同，我哋同無綫一如以往咁好，遲啲同無綫幕後同事食飯㖭。」對於林峯已約滿，他說：「我哋仍然保持友好關係。」</p><p>杏兒：要接受批評</p><p>拒由星煥過檔星夢的謝安琪（Kay）昨於元朗出席新碟發佈會，談到台慶抽獎歌手都有份，Kay笑說：「唔知喎！幾有心思吖！」對於熄機行動，Kay坦言屬個人意願，但表演者立場都望節目好。而鍾嘉欣昨亦在屯門出席聖誕開幕活動，對於有指周麗淇低價接劇爭視后及與她不和，嘉欣說：「我唔會同人不和，我相信周麗淇唔會用手段爭獎。」將亮相台慶的譚詠麟，昨日在微博上載綵排相。<br>此外，胡杏兒及馬國明等昨在電視廣播城出席台慶獎品大晒冷活動，看到現場獎品有樓有車，杏兒都說：「好耐冇咁豐富！」對於專業人士批評無綫劇集劇情欠真實，杏兒坦言：「好事，要接受多啲批評。」馬明則指拍《On Call 36小時II》有做資料搜集：「同病情唔同醫生都有唔同醫法，拍劇要加啲娛樂性，否則似睇紀錄片，睇兩集就熄機啦！當年我睇《生死時速》架巴士跳斷橋，正常都跌咗落地面啦！」<br>採訪：黃曉妍、胡比<br>攝影：陳順禎、文國駿</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>