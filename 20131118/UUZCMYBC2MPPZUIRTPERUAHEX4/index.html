<html><header><meta charset="utf-8"><title>隔牆有耳：港藝術家　在碌架床上夢遊 - 李八方</title></header><body><h1>隔牆有耳：<br>港藝術家　在碌架床上夢遊 - 李八方</h1><p>由碌架床改裝成嘅單車，大家敢唔敢踩出街？呢架《夢遊號》唔係用嚟外出代步㗎，而係香港當代藝術獎2012得獎作品之一，藝術家黃國才接受政府新聞網訪問時話，喺紅色鐵造嘅碌架床，配上車輪裝置，原來係想表達用嚟瞓覺嘅床，加咗車輪會不由自主向前滾動，就好似唔少港人埋首工作，冇真正休息時間咁，提醒大家唔好只顧工作，而忘記生活本身嘅意義。<br>黃炳培（又一山人）嘅作品《無常》，表面睇嚟係最普通不過嘅梳化同茶几，組合後其實係一副棺材，無非想引發市民以另一角度思考死亡。徐沛之就筆走龍蛇，以草書寫咗流行曲《陀飛輪》嘅歌詞，獲青年藝術家獎。查實香港當代藝術獎2012共97件得獎同入圍作品，𠵱家起至明年1月5日喺香港藝術館展出，市民可以入場慢慢細賞。<br><br>mailto:pf_lee@appledaily.com</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>