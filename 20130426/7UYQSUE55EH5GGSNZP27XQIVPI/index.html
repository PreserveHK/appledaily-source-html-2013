<html><header><meta charset="utf-8"><title>電視撈飯：無綫御用看更<br>卿叔頸生拳頭瘤</title></header><body><h1>電視撈飯：無綫御用看更<br>卿叔頸生拳頭瘤</h1><p>無綫劇《金枝慾孽貳》角色繁多，鄧萃雯同蔡少芬當然繼續係焦點啦，之不過前晚一集又有新角色登場，當中以飾演黃德斌父親嘅孫季卿最令人一見難忘！點解？因為做開無綫「御用看更」嘅卿叔，左邊頸後有一個拳頭咁大個嘅腫瘤，搞到好多電視迷都勁擔心。<br>卿叔噚日喺電話度叫大家唔使咁擔心，因為呢個只係脂肪腫瘤，卿叔仲話：「個腫瘤跟咗我十幾廿年，佢係慢慢長大，對我冇造成不便，瞓覺都唔會痛，我已經習慣咗喇！」原來連醫生都勸佢唔好動手術，卿叔解釋：「最初發現個腫瘤嗰時，醫生話唔會大得好犀利，因為我信佢，所以咪冇理囉。後來有一直請教其他中、西醫，甚至港大一名醫學院教授都問過，佢哋都話我年紀大，加上腫瘤生咗咁耐唔知有冇血管，切除可能仲麻煩！」</p><p>維持一年一騷</p><p>卿叔係佳視藝員出身，之後過檔無綫，成日被派演「御用看更」、「御用大夫」同「御用掌櫃」等角色，角色名都不離「梁伯」、「忠叔」、「解籤佬」同中醫師等等。唔經唔覺，卿叔今年已經81歲，問佢點解唔退休？佢就話：「有提出過㗎，不過公司（無綫）提出咗個好辦法，一年簽一騷，我可以揀嘢嚟做，辛苦咪唔接囉。」所謂家有一老如有一寶，卿叔年輕時做過解放軍炮兵中尉同軍校教官，而且對中國文學、詩詞歌賦興趣甚濃，可以話係文武雙全，難怪拍《金枝貳》時德斌都會向呢位父親大人請教，卿叔話：「會問吓劇本有啲字點讀，或者問吓乜嘢意思，大家商量過。」<br>版主：陳基征</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>