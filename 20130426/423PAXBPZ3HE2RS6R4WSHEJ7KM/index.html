<html><header><meta charset="utf-8"><title>馮仁昭四圍超：思琦扮肉彈苦練擘髀 - 馮仁昭</title></header><body><h1>馮仁昭四圍超：思琦扮肉彈苦練擘髀 - 馮仁昭</h1><p>生完BB仲未有機會拍劇嘅楊思琦，最近轉戰參與舞台劇，下個月同黃宇詩喺屯門大會堂演出舞台劇《山水又相逢》。日前佢哋去咗新蒲崗進行綵排，戲中佢哋雖然情同姊妹，但私底下為爭上位鬥個你死我活，思琦更不惜做肉彈，仲會喺舞台上着泳衣，思琦話：「粵語片年代啲泳衣好保守，應該都係平腳褲啫。」</p><p>反串扮小生
</p><p>已做咗媽咪嘅思琦，但身材𠵱然弗到爆，仲即場表演一字馬，宇詩都好羨慕話：「導演問我想演邊個角色，但要我露咁多肉，就一定收唔切身，思琦真係天生麗質。」<br>咁大犧牲，問思琦係咪有好高酬勞？佢話：「值得嘅，今次有好大發揮，除咗要唱歌、跳舞、仲要擘一字馬，劇情仲話我做肉彈但係唔紅，反串扮男仔就好受歡迎，不過我把聲天生好高音，要我壓低扮老牛聲好辛苦，練咗幾星期已經喉嚨痛。」問想唔想拍劇？佢話：「梗係想，每場舞台劇都要執生，仲可以幫助演戲，希望監製記得我，幫囡囡搵多啲奶粉錢。」<br>撰文：馮仁昭</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>