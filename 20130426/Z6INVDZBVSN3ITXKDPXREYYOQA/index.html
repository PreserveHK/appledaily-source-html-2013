<html><header><meta charset="utf-8"><title>張家輝餅印女精靈玩狗</title></header><body><h1>張家輝餅印女精靈玩狗</h1><p>【跑馬地】張家輝自從做咗影帝之後，啲電影一部接一部，近排連老婆關詠荷都復出拍劇，近日就忙住同歐陽震華拍無綫新劇《情逆三世緣》，剩低7歲囡囡張童由工人幫手照顧，不過囡囡都好識自娛自樂，對小動物仲情有獨鍾。<br>前日下晝4點張童由工人陪同，坐住老竇架七人車去跑馬地街市買餸。簡直係老竇餅印嘅張童，一落車已經跳跳紮喺街市裏面走嚟走去，而工人就去咗買生果。只見張童應該係街市常客，佢同每檔嘅店東都好熟，仲可以傾得兩句，佢哋買咗大約十零分鐘就離開。</p><p>發號施令</p><p>之後兩主僕拖手行咗去附近一間寵物店，本來已經好精靈活潑嘅張童入到舖頭非常開心，趁工人行咗去揀狗玩具，佢就喺舖頭同金毛尋回犬、雪橇犬玩，雖然兩隻狗嘅體形仲大過張童，不過佢一啲都唔驚，仲向隻金毛畀指令要遞手，狗狗做得好張童仲識摸頭鼓勵，不過佢對隻雪橇犬就冇興趣，冇乜交流。逗留咗約十分鐘，兩主僕買完嘢玩夠之後就上返七人車離開。<br>採訪、攝影：李志明、徐錦池</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>