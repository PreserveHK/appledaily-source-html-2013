<html><header><meta charset="utf-8"><title>智取大市：中資股炒上落　贏錢唔難 - 晉佳</title></header><body><h1>智取大市：<br>中資股炒上落　贏錢唔難 - 晉佳</h1><p>噚日資金集中炒作中資藍籌股追落後，至於非中資股就轉弱，尤其一批前排強勢嘅股份都逆市回吐。對於一向追隨增長、復蘇概念股份嘅晉佳嚟講，噚日係艱難時刻，但諗番轉頭，喺冇槓桿或輕微槓桿情況下買入一批中資藍籌股，長中短線回報都冇乜吸引力可言，所以唔考慮換馬。<br>事實上，嗰批中資藍籌股當中，有唔少基本因素已經失去改善動力，盈利長期打橫行甚至向下沉，包括中國移動（941）、石油股、煤炭股等。市況好時，大家根本唔想理呢批半生不死嘅股份，因為升又升唔多，好難有賺大錢機會。<br>不過，每一年半載佢哋又梗有低位畀你買，提供穩賺一成嘅機會，對於心頭唔高嘅穩健型投資者，的確係一條出路。</p><p>首選神華博賺一成</p><p>經典例子就有中移動同中國神華（1088），先講基本因素，中移動客戶數字仍有增長，不過嚴格嚟講，業務已經完全成熟，收入、盈利增長極慢，但係業務收縮、面對競爭程度同樣有限，即使近排驚微信搶生意，短訊、彩訊收入少咗，但呢part只佔整體收入7.8%，對整體盈利打擊有限，𠵱家10.5倍市盈率，股息率4厘，PE去到12倍可能又嫌貴，10倍樓下又過平，所以波幅咁窄。<br>至於神華，目前面對煤炭運輸瓶頸尚未解決、行業供過於求嘅困擾，煤炭價格有下跌趨勢，目前市盈率8.8倍已經足夠反映艱難情況，市盈率8倍樓下開始覺得抵，但10倍樓上又似乎偏貴。<br>喺客觀環境唔會改變之下，中移動同神華睇嚟只會維持之前嘅波幅範圍游走，其中，神華博反彈較有肉食，噚日收市價26.85元屬於中線低位，上番30元就賺一成，喺港股中短線雨過天晴之下，唔大貪者可以一買。<br>要注意嘅係，神華盈利未來有慢慢下降嘅趨勢，中線股價難以去到年初高位35元，所以揸中線，穩穩陣陣睇33元就算。呢啲就係easy money，只睇閣下滿唔滿足。</p><p>晉佳<br>本欄逢周一、三及五刊出</p></body></html>