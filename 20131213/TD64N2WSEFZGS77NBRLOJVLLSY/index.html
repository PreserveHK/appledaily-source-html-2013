<html><header><meta charset="utf-8"><title>隔牆有耳：善心贏開巷正能量明哥勝劉華 - 李八方</title></header><body><h1>隔牆有耳：善心贏開巷<br>正能量明哥勝劉華 - 李八方</h1><p>每逢年尾，特別多年度選舉，信和集團旗下商場就搞咗個10大年度正能量代表選舉，結果深水埗明哥憑派飯畀低下階層嘅善舉，力壓有「民間特首」之稱嘅劉德華，榮登榜首。動物界有兩個代表上榜，今年喺維港出盡風頭、代表愛與和平嘅黃鴨排第三；尖東肥貓忌廉哥排第八。</p><p>深水埗明哥話，榜唔榜首冇所謂，最緊要係用盡一切力量，關心無家者同低下階層。佢話今年嘅浸大學生風波、碼頭工潮同颱風下派飯都令佢好難忘，但最印象深刻都係民政事務處同社署官員指明哥呢班有心人，間接令露宿者增加。明哥覺得班官應該同有心人道歉，但亦無奈咁話「要佢哋道歉好難，始終係官僚作風」。明哥亦一於少理，嚟緊冬至期間一連六日出動為無家者送暖，仲會加餸同煲愛心靚湯。<br>尖東忌廉哥個主人高先生話，好開心忌廉哥呢隻肥貓可以帶畀港人歡樂，嚟緊大除夕仲會同大家一齊喺佢主場尖東倒數，希望發放更多正能量。信和仲喺尖東麼地道公園豎立五呎高忌廉哥立體裝置，𠱁下港人開心。<br>今次調查訪問咗1,038名12至62歲嘅香港人，失落免費電視牌照嘅港視主席魔童王維基排第六，中大校長沈祖堯排第五，「牛下女車神」單車名將李慧詩同多次喺殘疾人士運動會揚威嘅蘇樺偉亦榜上有名。八方睇到個名單都好開心，好多上榜嘅大使《蘋果》都大事報道過，間接將正能量傳畀讀者；如果搞負能量大使選舉，唔知邊個會上榜？</p><p>2013年十大正能量代表</p><p>1.深水埗明哥（陳灼明）　得票率22.7%<br>2.劉德華　得票率15.8% <br>3.黃鴨（Rubber Duck）　得票率14.9%<br>4.李慧詩　得票率13.2%<br>5.沈祖堯　得票率12.6%<br>6.王維基　得票率11.4%<br>7.鄭俊弘　得票率10.5%<br>8.忌廉哥　得票率10.2%<br>9.蘇樺偉　得票率  7.1%<br>10.梁頌彥（九巴狀元）　得票率  6.4%<br>資料來源：信和集團</p><p>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>