<html><header><meta charset="utf-8"><title>一周兩件：中國澱粉倍升 - 錢雋</title></header><body><h1>一周兩件：中國澱粉倍升 - 錢雋</h1><p>一周兩件轉逢周二、五見報之後，以噚日收市價計，最勁嘅係華彩（1371），累升近兩倍；最削之一，係中國澱粉（3838），10月22號0.245元推介以嚟，升得12%。<br>不過，中國澱粉點只咁嘅質地？繼續先睇翻一番目標。 <br>中國澱粉已經係祖國三大玉米製造商之一，隨住上年尾完成增購「金遠東」變性澱粉餘下嘅51%股權，及喺壽光市新購用地起新廠房，澱粉產能倍增到9萬噸，講規模晒士，中國澱粉橫掃同行。 <br>又中國澱粉上家玉米，10月以嚟，繼續尋底，家陣祖國玉米價創出三年低位，到每公噸304蚊美金，五個月累跌咗近35%。中國澱粉食正玉米成本價跌，加埋大規模生產效益，攞盡優勢。上期主打木薯（841），話泰國今年進口木薯創新高。祖國糧食需求好大，中國澱粉亦都食正肥仔水。<br>中國澱粉現價0.275元，仲係貼住歷史低位，PE得5.6倍，維持番先前好輕手估今、明年度純利增長10%及20%，明年度純利2.9億銀人仔，預測PE得番4.6倍。</p><p>預測PE得4.6倍</p><p>而中國澱粉2010年歷史高位0.9元，PE講緊28倍。就算2009年金融海嘯時最低位0.198元計，當時PE都講緊9倍，中國澱粉PE平咗成截，殘到冇譜！ <br>仲吸引嘅係，中國澱粉最新揸住淨現金近6.6億銀，銀彈勁多已經係另一項優勢。又若果撇除現金資產及利息收入因素，純反映核心業務嘅預測PE，得番2.7倍咁大把。<br>先睇上期目標價0.49元，中國澱粉現價要升80%，核心業務PE得4.8倍，China play有呢啲PE水位，仲係平到笑。<br><br>錢雋<br>細價股專家<br>本欄逢周二、五刊出</p><p>足本收睇《亂噏24》x 鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24 </p></body></html>