<html><header><meta charset="utf-8"><title>52歲吳鎮宇型佬湊仔</title></header><body><h1>52歲吳鎮宇型佬湊仔</h1><p>【銅鑼灣】吳鎮宇同太太王麗萍育有5歲的囝囝Feynman，聖誕將至，鎮宇前晚8點幾，一家三口出巡銅鑼灣濕平，下周六就52歲牛一嘅鎮宇越嚟越型，佢拖住囝囝，兩父子行街好搶鏡，佢哋先去咗百德新街嘅I.T，由於店舖要落樓梯，鎮宇都小心翼翼照顧好囝囝，入到店裏面，鎮宇就去咗揀衫，老婆湊住囝囝喺試身室外睇鎮宇逐件換，但冇幾耐母子就唔耐煩嫌悶，於是王麗萍就帶咗囝囝去附近行街，剩低鎮宇慢慢試。</p><p>縮水鎮宇影靚相</p><p>王麗萍帶住囝囝離開，梗係轉戰女裝店，不過雖然佢同鎮宇分頭濕平，但最終佢哋都係冇收穫，鎮宇喺時裝店搞咗約半個鐘先離開，佢獨自行咗去世貿搵餐廳，隔咗一陣王麗萍先拖番囝囝會合，佢哋入餐廳坐低開完位。再輪到鎮宇帶囝囝去商場嘅精品店睇嘢，行咗十分鐘，佢哋就返去開飯。全家食咗45分鐘先離開，佢哋見到商場嘅聖誕佈置，廿四孝爸爸鎮宇就拎起手機同囝囝影相，但小朋友對鏡頭唔專注，鎮宇輕拍囝囝頭部同拉一拉佢衣領，Feynman即醒目望實阿爸手機，乖乖合作影番張靚相，Feynman好靚仔，如縮水鎮宇。當鎮宇睇完手機照片效果都非常滿意，食飽又影埋相，Feynman又拎住購物袋，一家都算盡興咁返屋企。<br>採訪、攝影：梁繼光、陳辰、楊浩賢</p><p>全民起義，網民話事！<br>立即登入萬千星虧頒獎禮投票網，投下心目中最虧之選。<br> http://campaign.appledaily.com/tvawards2013 </p></body></html>