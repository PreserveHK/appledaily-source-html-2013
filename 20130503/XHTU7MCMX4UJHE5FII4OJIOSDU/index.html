<html><header><meta charset="utf-8"><title>英甲附攻略：撐錫菲聯先勝伊奧維 - 吾中</title></header><body><h1>英甲附攻略：撐錫菲聯先勝伊奧維 - 吾中</h1><p>「無帥之師」的錫菲聯雖然近況回落，但由於人腳不俗而又料有主力復出，在周五的英甲升班附加賽準決賽首回合迎戰伊奧維時，就信錫菲聯可以於主場奏凱，捧他們1.87倍的單W。<br>錫菲聯於上半季表現突出，更不時排頭兩位，本是直接升班分子，可惜球隊踏入2013年後表現回落；就算在4月初炒掉領隊威爾遜，由前球員基斯摩根臨時領軍，球隊表現仍無起色，近8場只曾1勝，結果只能以第5過終點，要踢附加賽。不過，幸好錫菲聯人腳不俗，而且主力如球隊首席前鋒傑臣及後衞希堅保咸等料都可以在今役復出，有力在主場先勝一仗。<br>第4位的伊奧維一向都是憑於主場搶分，作客表現平平，今屆聯賽作客就只得10勝4和9負，而且該隊陣中有頗多傷兵，中場馬修多蘭、後衞丹般恩及尼敦拉夫都有傷，今役或未能候命；而且球隊近屆鬥錫菲聯往績亦麻麻，近4次交手只得1勝3負，今役就算受讓兼前鋒占士希達腳風頗順，亦不宜高估。文：吾中</p></body></html>