<html><header><meta charset="utf-8"><title>中環在線：<br>老董唔懵　搵細仔揸數 - 李華華</title></header><body><h1>中環在線：<br>老董唔懵　搵細仔揸數 - 李華華</h1><p>前特首董建華家族旗下東方海外（316）有人事變動，做咗接近6年嘅財務總裁（CFO）Kenneth Gilbert Cambie另謀高就，6月拜拜。</p><p>任東方海外署理CFO</p><p>東方海外一時間未搵到人，決定由老董細仔董立新（Alan）署任。咁都啱，話晒家族生意，未搵到信得過嘅人，梗係由自己人睇數啦。<br>從家族生意嘅角度，Alan暫時睇數不無道理，但係佢好似冇乜財務底，佢喺普林斯頓大學讀政治系，獲頒文學學士學位，約25歲加入東方海外，做咗廿年，2005年開始成為執行董事。<br>老董大仔董立均較Alan年長3年，2011年先至開始做東方海外執董，較細佬遲。佢同細佬條路有少少唔同，雖然後生嗰陣都做過東方海外，但後來出去外闖幾年，開過科網公司，之後做過港龍航空營運總裁，2006年先正式返去打理家族生意。<br>佢亦較細佬低調，上月四川地震，就由細佬拎支票去中聯辦捐錢，佢亦係經濟發展委員會海運業分組召集人，照睇，細佬做生意之外，亦負責對外，董立均就主內。<br>佢哋阿叔、東方海外主席董建成今年初都講過，董立均無形中已經擔大旗。老董兩個仔咁幫得手，應放心晒，但阿仔要快啲搵番個長期嘅財務總裁囉。<br><br>李華華<br>mailto:LiWaWa@AppleDaily.com</p></body></html>