<html><header><meta charset="utf-8"><title>中門大開：毒男政府 - 添馬男</title></header><body><h1>中門大開：毒男政府 - 添馬男</h1><p>梁振英上台之初，爆出高靜芝執掌公職任命政治審查大權，引起公眾譁然，政黨群起批評。當時政府作了戰略性退卻，由政務官出身之林鄭月娥在立法會解畫，表示不存在高靜芝審批公職任命情況，一場風波就此退卻了。<br>大半年下來，證明林鄭當日係講大話，利用自己民望，為梁振英政治任務作掩飾，麻痹泛民政黨。梁之紅顏知己兼競選辦中人鄧淑德加入古諮會，已獲行政會成員作酬庸鐵杆梁粉張志剛，在高教及學生反對下晉身教資會，競選辦內何永謙本來安排做副局，但據官場中人透露，指他在福利局工作時涉及操守問題作罷，結果上星期公佈無厘頭安插入市建局，而另一梁粉核心張震遠則打破六年任期規限，留任市建局主席。至於同屬張炳良舊滙點派系之馮煒光、林筱魯一樣有派彩，一人得道，雞犬升天。<br>本來選舉乃成王敗寇，但其實亦有高手低手之分，李自成攻破北京稱帝，自然會大封群臣，昔日一腳牛屎之農民義軍將領大搖大擺封官晉爵，被傳統知識分子抵制，反之關外滿清自知相對漢人屬小數派，反而起用漢人作輔政重臣，擴大統戰面，穩定管治基礎。梁主政至今，仍未擺脫少數派政府心態，堅持起用一班非主流之梁粉，雖則人數有限，但一粒老鼠屎，足以搞臭一鍋粥，令中產主流反感。<br>梁粉獲政治酬庸機會多的是，根本犯不着在上任首年便急於找數埋單，尤其在民望不穩時，只會進一步令建制分裂，而且梁粉們留在外邊幫手打鑼打鼓，仲有政治效用。明顯，高靜芝專責為梁粉安排政治酬勞，建立「梁黨」之功能由始而終並無改變，而居中協助周旋，迫令政務官就範者，就是林鄭月娥。以何永謙在政務官內的口碑，若非來自高層政治指令，發展局內又點會有常秘或政務官會推薦佢出任巿建官此公職。</p><p>梁粉冇公信力　自我吹噓</p><p>政圈內明眼人一睇就知搞邊科，因此本來屬政府盟友之學術界、商界、專業界採取另一姿態，就係保持距離，凡事不表態，現屆政府完全冇朋友，實在係自己一手造成，官員寫網誌寫到手軟，亦無補於事，因為政府條line在傳媒層面根本冇人會echo，難以形成一個親政府的論述。而攞咗酬庸的梁粉，亦冇咗公信力，即使落力為政策護航，也全無政治效果可言。政府空有大量公職任命之政治資源，但因運用不當，造成當選一年，仍陷入舉步維艱，猶如一個孤獨到冇朋友，沉迷幻想，只識自我吹噓之「毒男」政府，實在令人慨嘆！<br><br>添馬男</p></body></html>