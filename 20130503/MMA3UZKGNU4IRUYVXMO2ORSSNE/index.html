<html><header><meta charset="utf-8"><title>電視撈飯：祥仔踩劇情誇張<br>唐詩詠發癲肢解公仔</title></header><body><h1>電視撈飯：祥仔踩劇情誇張<br>唐詩詠發癲肢解公仔</h1><p>無綫劇《神探高倫布》下禮拜進入結局篇，套劇不但俾網民狂插，連黎耀祥噚日都話劇本誇張同唔合理。呢個禮拜劇情講祥仔同初戀情人唐詩詠結婚，跟住仲送老婆出國，目的想捲入烹夫案嘅詩詠逃避刑責，去第二個地方醫病重新做人，最後俾敖嘉年破壞，仲拉咗祥仔㖭！一直咬住詩詠唔放嘅馬賽，突然間轉軚話想幫詩詠，點知連累咗保安司爸爸執包袱返屋企。當然不得不提俾添哥點名力讚嘅詩詠， 今晚就會見到佢癲咗喺密室度肢解啲人形公仔，又攬又喊咁嘅樣，睇落都幾心寒！</p><p>「唔好再叫布布」</p><p>至於變咗怪物嘅嘉年同祥仔一直處於敵對狀態，嘉年仲捉咗詩詠要脅祥仔，希望攞晒佢啲腦細胞嚟激發更高潛能，但祥仔唔肯就範。睇到嘉年狂妄自大嘅表情，再加入蕭正楠扮變節，轉投嘉年嘅身邊做卧底，呢個正邪對立嘅鬥法唔知觀眾又受唔受呢？<br>另外，祥仔噚日喺銅鑼灣出席活動，記者影相時大叫佢「布布」，祥仔講笑話：「唔好再嗌布布，死咗都翻生，有朋友暈咗，叫布布即醒。」提到《神》劇收視麻麻及劇情離奇翻生，佢話：「如果有個女人喺你面前嗌廿幾次，都會醒。今次唔緊要，咁先有得檢討，之前太多人讚，偶爾失敗一次俾人點醒吓。我以前都拍好多爛片爛戲，先有今日嘅我，自己都覺得劇本唔合理同誇張。」<br>版主：陳基征</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>