<html><header><meta charset="utf-8"><title>隔牆有耳：用咖啡電影扶貧<br>鬍鬚曾有料到 - 李八方</title></header><body><h1>隔牆有耳：用咖啡電影扶貧<br>鬍鬚曾有料到 - 李八方</h1><p>曾經，好多香港人都以為自己係中產；直至財爺鬍鬚曾前日公佈預算案時，自爆自己係中產，先至令好多人醒覺到，原來你哋並唔算係中產。之但係噚日鬍鬚曾重新為中產下一個定義，突然之間，700萬香港人，又人人變番做中產喎。佢係咁𠵱吹兩句，就可以令香港人嘅社會地位變完又變，同CY相比，呢個財爺認真「有．料．到」！</p><p>噚日之前，八方同好多人都覺得，月入唔過30萬，都應該係窮人。好彩鬍鬚曾喺烽煙節目雪中送炭，安慰大家，中產其實係一種生活態度，飲杯咖啡，睇套法國電影，就可以升呢！多得佢諗到用咖啡、電影「扶貧」，從此人人手執一杯熱啡、一隻電影光碟，就可以即刻斷窮根。嗱！鬍鬚曾講句說話即刻穩定民心，政黨要預算案派錢，實在係相當多餘！</p><p>去Starbucks要cut資助？</p><p>不過，當生活態度都可以變中產，問題就出現嘞！向西村上春樹寫文話，咁政府做貧窮線時，要唔要研究埋一個人嘅生活態度？仲有呀，唔少大學生都鍾意去Starbucks溫書，咁學資處係咪要cut佢哋grant loan？<br>八方就覺得，鬍鬚曾話自己係中產係冇錯㗎，家陣300幾萬嘅樓都只叫做上車盤，大學生要住劏房，鬧市名店只有強國人畀得起錢幫襯；喺香港生活，如果你唔學似鬍鬚曾咁，月入逾37萬，真係唔好叫自己做中產呀！<br><br>mailto:pf_lee@appledaily.com</p></body></html>