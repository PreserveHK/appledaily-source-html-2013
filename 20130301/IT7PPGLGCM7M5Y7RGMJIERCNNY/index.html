<html><header><meta charset="utf-8"><title>馮仁昭四圍超：改造McQueen戰衣葉德嫻龍袍加身 - 馮仁昭</title></header><body><h1>馮仁昭四圍超：改造McQueen戰衣<br>葉德嫻龍袍加身 - 馮仁昭</h1><p>七料影后葉德嫻（Deanie）喺今個月8號就重踏紅館舞台開騷，舉行三場「Sing For Me演唱會」，𠵱家已經進入最後倒數，Deanie姐同音樂總監倫永亮加緊綵排，朝朝食生果、青菜、白飯補充體力，連最愛睇嘅星星，都因唔得閒冇時間睇。</p><p>環保着舊衫</p><p>由於Deanie姐主力推動環保，演唱會七成戰衣都玩舊衫DIY，造型師AndyDaniel仲幫Deanie姐買到已故設計師Alexander McQueen嘅遺作金色短裙，但因為Deanie姐唔着短裙，AndyDaniel就將短裙加工改造成龍袍，仲叫裁縫師傅一針一線咁趕工完成，等Deanie化身舞台女皇，配合佢喺台上嘅高貴霸氣。<br>而對手襪情有獨鍾嘅Deanie姐，特別喺法國訂製八對手襪配搭戰衣，襯番個唱海報以手襪做icon，代表Deanie姐唱得一手好歌，喺演唱會上，Deanie姐會演繹《明星》、《飄》、《倦》、《千個太陽》等金曲。<br>撰文：馮仁昭</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>