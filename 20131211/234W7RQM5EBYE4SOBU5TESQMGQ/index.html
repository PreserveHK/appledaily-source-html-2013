<html><header><meta charset="utf-8"><title>中環在線：四叔阿哥命名浸大演講廳三叔罕有亮相 - 李華華</title></header><body><h1>中環在線：四叔阿哥命名浸大演講廳<br>三叔罕有亮相 - 李華華</h1><p>恒基地產（012）主席李兆基（四叔）做地產做到捐地，佢三哥李兆麟（三叔）原來都係做地產，三嬸李佘少鴻更加係資深物業投資者，三叔同四叔一樣鍾意捐錢辦學，最近就捐咗300萬元畀浸會大學，浸大為表謝意將一個演講廳命名為「李兆麟伉儷演講廳」。<br>浸大噚日為呢個演講廳舉行命名儀式，三叔、三嬸因此罕有地公開亮相，仲有長子李應流。四叔同佢一家人可能費事一出現就搶晒三叔風頭，所以冇親身到場支持，不過一家人送咗三個花牌。</p><p>三嬸炒樓唔嘢小</p><p>相對成日笑笑口又相當健談嘅四叔，三叔就嚴肅得多，噚日只係願意企定定畀傳媒影相，傾偈就唔好喇。打扮高貴、襯晒一套名貴首飾嘅三嬸就全程笑到四萬咁口，相當高興。<br>三叔長子李應流話，其實三叔佢老人家都好開心，佢同四叔一樣都好鍾意做善事，將來會繼續物色合適嘅大學或者教育機構去捐錢。三叔今次捐300萬元畀浸大，就係資助全人教育教與學中心同中醫藥學院發展。<br>三叔幼時讀私塾，後生做過金銀業，1948年喺澳門工作，三年後來港發展，做過貿易生意，覺得地產大有作為，1965年成立兆安置業，易名兆安地產喺1973年上市，後來私有化。三嬸亦非等閒之輩，係資深物業投資者，喺銅鑼灣投資咗好多商舖，代理間經常提起「兆安李太」就係佢，聞說佢經常珠光寶氣巡舖。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>