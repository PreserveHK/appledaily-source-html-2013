<html><header><meta charset="utf-8"><title>中大50晚宴 - 左丁山</title></header><body><h1>中大50晚宴 - 左丁山</h1><p>中文大學慶祝成立50年，早已在一年前展開一連串活動，所有投入慶祝活動嘅工作人員，忙碌一年之後，卒在十二月八日大解放，在會展中心舉行盛大晚宴之後，可以喘息一下喇啩。與十年前慶祝四十周年校慶唔同，當年適逢沙士肆虐，威爾斯醫院成重災區，中大醫學院上下忙於向沙士宣戰，籌辦校慶嘅人員面對社會氣壓低迷局面，籌款困難，士氣難振。好彩沙士在2013年上半年滅亡，中大40周年活動在下半年重回正軌，年尾之盛大晚宴先至有啲聲勢，當年左丁山為工作人員之一，開會頻頻，係幾辛苦㗎，今年左丁山只係坐在校慶籌備委員會，噴口水多過做嘢，但籌委會主席梁英偉校董（新亞工管73）就責任重大咯，所有活動都關佢事，落手落腳，忙足一年，實際執行工作由統籌及工作委員會主席許敬文教授（新亞市場80，中大副校長）指揮，孭晒飛，至於大搞校友活動，聯絡海外校友回歸、校友日等等花時間、費心思嘅工作，又係由梁英偉做校慶校友活動統籌委員會主席，有中大校友會聯會會長殷巧兒（聯合英文）、中大校友評議會主席陳志新（新亞經濟72）配合輔助校友事務處執行。至於籌款方面，今年氣氛唔錯，籌款比2003年容易得多，籌款委員會召集人彭玉榮校友（崇基經濟73，東亞銀行高級顧問），話今年中大籌款破晒紀錄，取得政府提供嘅配對基金上限（即額外多六億元），皆大歡喜。<br>既有充裕財政支持，今年校慶晚宴比十年前輝煌得多，雖然每張餐券收九百大元，不少校友話幾貴吓，但到了後來，一票難求，加位又加位，加到超過二百四十席，達會展Grand Hall上限，還有大量校友望門興嘆，買不到餐券。每有如此大場合少不了公關女強人葉潔馨（崇基社會學）臨場督師，十年前中大校慶晚宴如此，崇基60周年校慶如此，如果可以開單收錢，葉潔馨就發咯，不過佢係校友呢，中大梗係要綁佢上戰車做義工，全程奉獻！十二月八日之晚宴製作（production）由葉潔馨統籌，諗出Grand Hall內180度極大電視螢幕呈現類似「清明上河圖電子版」嘅效果，校友入場睇到嘩嘩聲，未坐低已經好開心。</p></body></html>