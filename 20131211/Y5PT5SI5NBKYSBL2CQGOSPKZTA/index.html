<html><header><meta charset="utf-8"><title>情陷夜中環：教父 - 葉朗程</title></header><body><h1>情陷夜中環：教父 - 葉朗程</h1><p>《輔仁網》那篇《女人只要有一個好似你老豆咁錫你嘅何家俊就夠》，寫得太好，之前網上廣傳，理所當然。看畢文章之後，打算由現在開始，每晚祈禱，望蒼天垂鑑小弟的恐懼，就算他日真要我成家立室，也千萬不要給我一個女兒。<br>原來做一個女兒的爸爸，命途注定是坎坷的。文章一開頭說：「爸爸是女兒上一輩子的情人，不論上輩子那份情最終是傷心或甜蜜，爸爸也要還一輩子的情債。」原來有個女，就等於有個「女朋友」，但這個女朋友永遠不會把你當作是她的男朋友。這個女朋友，擺明當你是提款機，向你「撳」完錢，就會立刻出去跟佢真正嗰位男朋友風流快活。<br>明知自己是後備情人，甚至乎是水魚，做爸爸的也只能啞忍。No，不是只能啞忍，是必須啞忍，千祈唔好諗住發脾氣。如果你真係夠膽問，「你男朋友緊要定係你老豆緊要」，那麼肯定晴天都會霹靂。大多數情況下，你個女應該唔會選擇答呢個問題，因為佢唔想hurt你，但又唔想講大話。邊個緊要啲？對一個墮入愛河的女子來說，十個老豆都未必比得上一個男朋友。</p><p>爸爸湊女　如做後備情人</p><p>很多男人都做過「人哋個女」嘅男朋友，坦白講，當你呃人哋個女嘅時候，你有冇諗過人哋做父親嘅感受？情到濃時，為了一己私利，唔好話人哋老豆，連你自己老豆姓乜都應該唔會記得。數數自己做過幾多次「人哋嘅男朋友」，我開始怕，因為太多，根本數唔到。我怕，是因為信因果。往鏡裏一照，發覺額頭好像鑿住「外父相」三個字。我到底會生幾多個女，而每個女平均要「做人哋女朋友」幾多次？呢條數，我計唔掂。<br>有嘗試過忘記Danielle，但有時候對一個人太有感覺，對其他人就會更冇感覺。曾經約一位女士晚飯，她的條件應該是很多男人夢寐以求的，身材有前有後，對我又百般遷就。就算我要食雪糕，她也會陪我食雪糕。喂，食雪糕有甚麼大不了？係囉，我本來都以為食雪糕沒甚麼大不了，但原來食雪糕都可以是一件令人感動的事。<br>一起看完《Escape Plan》，這位女士與我走在街上，我突然話想食雪糕。她猶豫半秒，我問她甚麼事，她只笑着說：「冇嘢，我哋去食雪糕啦。」食完雪糕後，我們兩個人去唱K。Man，已記不起對上一次唱K是甚麼時候了。來到Red Mr.，我叫一杯凍奶茶，她要一杯熱檸水。飲品未到，她突然彎着身子，狀甚痛苦的樣子。What's wrong？「有少少M痛。」她扭曲着面容說，看她的樣子，唔只少少痛咁簡單。點解無端端會M痛？「應該係頭先食咗雪糕。」月經時候，不能吃奶類產品嗎？「係唔食得生冷嘢。」那一刻，實在感動，但隨之而來的，還有歉疚。合時的歉疚，可以讓人醒覺。<br>回家後，我發了一個電郵給Danielle，問她之後數天有沒有特別計劃。「去NYC（紐約市），提早同parents過Christmas。你呢？」她回覆的速度之快，給我壯了膽子。May I have the pleasure to join？三分鐘後，她說：「Yes，and the pleasure is mine。」興奮指數爆燈，本來想獨自在客廳跳隻舞慶祝，但之後，Danielle再寄來一封電郵，令我呆住了。「Both you and I can stay at my parents' place。」Danielle一說parents，我就立刻想起她父親的樣子。我只在相片見過他，有沒有看過《古惑仔6之勝者為王》？Danielle的爸爸，就是那個山田組日本教父的樣子。<br>走出甘迺迪機場，一望就看見Danielle了。每次看見她，全世界總會靜止下來，彷彿地球只剩下她這股生命力。Danielle在機場默默的站在一旁，嘴巴甜甜的笑着。Wait，看起來好像不同了。Oh，應該是頭頂的白色冷帽，好可愛，原來未見過冬天的Danielle，我的本能反應是肉緊的抱着她。「唞唔到氣啦。」她說。Well，望住你，我都唞唔到氣。</p><p>呷醋教父偷聽　撞個正着</p><p>第一頓晚飯，就要面對日本教父，我缺乏心理準備。這家叫Clement的餐廳內，我跟Danielle和她的父母，坐在一張正方形枱，教父坐正我對面。教父的風度讓我敬佩，眼神擺明想把我宰了，言談間卻仍能保持着紳士的客氣。席間的趣事太多，可恨本報給我的篇幅太少，不能盡錄。但最「趣」的那件事，是發生在凌晨時分的。<br>Danielle的睡房是套房，本來房內有自己的浴室，但因為熱水爐剛好壞了，我要到房間對面的客廁洗澡。這個客廁好比酒店浴室，整個空間鋪滿白色雲石，而且設備應有盡有，洗頭水和皂液更是Bulgari出品。大概20分鐘後，洗完澡，抹乾身，然後做了一個抱憾終生的決定。<br>那時候，看一看錶，已經凌晨一時，老人家應該正入夢鄉，而且客廁和Danielle睡房也只是一步之隔，實在懶得穿回衣服，於是用毛巾包着下身就打開浴室門了。門一打開，就給我見到教父，正將耳朵貼着Danielle的房門，似乎以為我和Danielle都在房內，打算偷聽我們有沒有不尋常的舉動。可憐的呷醋教父，回頭望着半裸的我，兩個大男人站着互望半秒，各有各的尷尬。「沖完涼呀？」教父問。係呀，uncle。「瞓覺啦可？」他再問。準確啲講，係攬住你個寶貝女瞓，攬到二為一體嗰隻……我梗係冇咁講。係呀，uncle，瞓啦。「Good night。」他說。我望着教父的背影，慢慢回到自己的房間。<br>老實說，我為教父感到可憐。但此時此刻，我還可以做甚麼？第時我有個女，也只能嘆一句「他朝君體也相同」。不過，諗咁多做乜？他朝還他朝，今晚還今晚，做人最緊要及時行樂。Uncle，我入房先，今晚準備同Danielle玩二人鬥地主。至於輸咗有乜嘢懲罰，就睇大家個mood啦。 </p><p>葉朗程</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>