<html><header><meta charset="utf-8"><title>焦點故事：<br>
阿麥：我好後悔買夾屋！</title></header><body><h1>焦點故事：<br>
阿麥：我好後悔買夾屋！</h1><p>「30歲的決定，影響下半生。」16年前，阿麥一家三口租私樓，覺得幫人供樓不是味兒，碰巧房協推出夾屋，針對不符合居屋資格的夾心階層，於是博一博，結果中籤，卻沒料到是噩夢的開始，安樂窩市值跌到不再安樂。儘管樓價如今已返家鄉，但過往的樓奴生活，一世難忘。<br>「97年前，樓價高，又買唔到居屋，惟有申請夾屋。」當年夾屋有三個樓盤，包括沙田晴碧花園、葵芳芊紅居及將軍澳叠翠軒，「有政府資助，我諗應該可以保障業主安居樂業。」雖然中籤，可惜抽不到好籌，「心儀嘅晴碧花園已經被人揀晒，剩番芊紅居，其實有個安樂窩已經唔錯，唔使擔心加租，又唔使擔心兩年搬一次屋，覺得生活終於可以穩定落嚟！」</p><p>適逢97　變相做負資產</p><p>最後選擇567方呎兩房單位，定價190萬元，一邊辦手續、付定金，一邊與銀行傾按揭，「恒生同我計，借八成，分20年還，條數計得掂喎！」終於有個安樂窩，還開心到跟相識不久的準業主，凌晨時分冒險進入芊紅居地盤，打開電筒照看未來新居的建築用料，因為同期將軍澳叠翠軒出現外牆剝落及空心磚等結構問題。<br>97年下半年，樓價下挫，未入伙的單位市值應聲下跌，銀行草擬的八成按揭計劃也石沉大海，「最多借六成……原本個計劃，冇咗……」當時很多人也不過是預備一、兩成首期上車，首期不足，上不到會，社會醞釀撻定潮。<br>不甘心，又擔心，「多年來嘅積蓄付諸流水，仲擔心追差價，房協係有權㗎，追起上來，真係要破產！」試過向房協提出回購，「原來夾屋唔同居屋，冇第二市場，又冇得回購。」</p><p>按揭觸礁　被迫二按上會</p><p>左右做人難，碰巧有個關於夾屋準業主上會困難的講座，會上都是同路人，最後組成「夾屋準業主權益關注組」，即是「夾屋大聯盟」的前身。<br>「當時我哋上街遊行，社會上覺得我哋輸打贏要，但我哋唔使還錢嗎？夾屋係政府資助房屋，我哋先有信心上車，點解最後爛撻撻？而房協賣咗單位後，就乜都唔理，準業主上唔上到會都好似唔關佢事。」<br>後來關注組和房協多番談判，最終房協願意承擔「二按」，並提供五年免息免供。有了二按，上會吧？「當時行前一步係辛苦，退後一步都係辛苦，這個決定很困難。上會？就變負資產。撻定？就冇晒積蓄、怕被追差價。」最後上會，「畢竟都係細單位，『lump sum』細，如果係大單位，一定唔會上會。」<br>供樓之初，仍死心不息，「我諗幾十萬樓價，幾年後會追上嚟，但樓價一直下跌，當時我以為樓價跌兩成就會停，點知跌至三成，最後……唉！跌到好多業主都唔信……」<br>03年還來個沙士，「屋苑有個低層單位，03年以120萬元賣出，呎價2100元， 仲要係補咗地價嘅價錢。」<br>當時經濟不景，裁員聲不絕，夾屋業主開始面對二按還款，阿麥話，一按加二按，佔去全家一半收入，節衣縮食都未夠，還要擔心飯碗不保。當時又發現不但賣樓有限制，就連加按也要先補地價，閒閒地補地價三成，發覺補完後，貴過私樓，怎會有買家接貨？他苦笑：「我哋叫呢個做『供死會』。」<br>今日樓價返家鄉，喜悅是有，但痛苦長埋，「我真係好後悔買夾屋！」到今日他仍然覺得夾屋計劃是怪胎，準備不足，支援不夠，今日的置安心和昔日的夾屋，同樣不設回購、有五年轉售限制、銀行不保證有九成按揭，他又再慨嘆：「當年供樓利息近10厘，今日利息兩厘多，如果加息、香港經濟受衝擊，供款、首期會完全變咗兩個世界。我冇本事叫人買唔買樓，但想叮囑有意透過政府資助計劃置業嘅人，量力而為，一切要作最壞打算。」</p><p>後記：小記受感動</p><p>聽着阿麥的故事，當年仔細老婆嫩，逼於無奈要上車，正好是小記當下狀況，不禁代入角色，一邊聆聽，一邊想像：「假如我係佢……」正當他講到以為終於有個竇，卻眼巴巴看着層樓由190萬元跌了一半，兩個大男人，一個哽咽，一個眼濕濕，好彩攝影大哥在別處追新聞，未及趕到，沒拍下這感人場面。本着開誠布公，望上司開恩，原諒小記丟架。</p></body></html>