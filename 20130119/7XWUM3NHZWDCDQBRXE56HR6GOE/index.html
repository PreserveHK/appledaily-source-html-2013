<html><header><meta charset="utf-8"><title>嫁嫁嫁吧3：歷代炸彈人</title></header><body><h1>嫁嫁嫁吧3：歷代炸彈人</h1><p>炸彈呀！別扮嘢了，就算跟新人有多親近，喜帖叫得做紅色炸彈，還是會炸得你好肉赤。如果，信封裏抽出的喜帖好型好靚好搞鬼好有心思，令收帖人也笑逐顏開，人情，抵畀啦啩。<br>記者：陳慧敏　攝影：陳盛臣、陳慧敏</p><p>喜帖變遷</p><p>六七十年代燙金印刷</p><p>上海街近太子附近，傳至第三代的南美印刷是個喜帖尋寶地。老舊石招牌掩沒在加建的騎樓中間，地下散落剛印好的百家姓利是封，最搶眼是店內兩座70年代左右的西德印刷機，還在轟轟轟地操作着。若問店子開業年份，第二代老闆徐伯只餘零碎記憶：「呢度起好我哋就開喇！」上海街建成於1887年，咪成126年？徐伯：「唏，你問到我咯！」說畢，拿起飯碗就扒，以為他不理我，突然：「呀，掟菠蘿嗰陣吖！我哋仲走去睇㖭，仲有火燒九龍城，我哋都有去睇！」 50年火燒九龍城，67年暴動，徐伯由周街跑的細路到接手喜帖店，今日七十多歲了。店子初時主要印利是封、月曆及喜帖，由先用黃墨再掃上金粉的掃金印刷，到用金墨直接印上去的印金，然後變成三四十年前引入當時最先進的西德印刷機進行燙金印刷，走上了事業的高峯。徐伯講起就笑：「吖，左轉右轉，呢啲（印金）又歡喜嗰啲（燙金）又歡喜，（客人）都亂晒龍。差唔多（可以講）燙金係我哋設計，嗰時梗係好，無人孖你爭生意。當時生意好靜㗎，但唔使做好多，好利潤吖嘛。不過新年多嘢做時，可以由（早上）八點做到（凌晨）三、四點。」<br>找徐伯印喜帖，一百張起$350，一星期起貨，仍有零星客人來挑選傳統的設計，個個跟徐伯兩父子傾得兩嘴，顯然是老主顧，「無㗎啦呢行，你睇附近啲舖都執晒，利東街仲無晒㖭，𠵱家都式微啦，有大陸嘅帖我哋仲邊有得做。」70年代前後，上海街是油尖旺的旺地，有許多裙褂店、風水店，現在則變了裝修街。没落工業，循例都來矯情一番，失落嗎？徐伯：「我都七老八十，成八張咯，仲做？做嚟都係精神寄託，唔係搵錢㗎啦，人哋投資股票，一陣都唔知搵幾多啦，做呢啲邊搵到錢。」</p><p>南美印刷</p><p>地址：太子上海街722號地下<br>電話：2381 2630</p><p>今時今日雷射切割</p><p>「最初的喜帖，其實只得一張紅紙，老人家用毛筆寫上何年何月何人要婚宴嫁娶，就係咁。」在灣仔扎根60年，高峯期曾在成行成市的喜帖街（利東街）有三家分店的H2 Cards，很早引入西式喜帖，在三藩市又有合伙公司，當年已是業中最新最潮的一群。95年喜帖街各散東西，店東或退休或結業，H2仍在鄰近的大王東街繼續印印印。今日，人們對喜帖的要求高了，新人覺得那是個性品味的象徵，H2總經理Kateria：「個個嚟到都話要整張特別的、獨一無二的喜帖，我哋就同佢哋傾，或者一齊討論。𠵱家差不多八成客人都要新的設計，唔似以前淨係睇辦訂印，好個人化的。」近年流行Laser Cut，即是以用來燒鐵的雷射切割去做精細圖案雕刻，效果細緻又靚，完成一張需時一分鐘，較花時間，價錢也較貴，還可加上裝飾如水晶、流蘇、蕾絲、蝴蝶結等，甚至可製成豪華禮盒，成份聖旨一樣送出去，夠晒Gimmick。</p><p>H2 Cards</p><p>地址：灣仔大王東街G12A<br>電話：2542 2880<br>網頁： http://h2cards.com.hk </p><p>新派喜帖玩自作業</p><p>60年代派帖，得全家總動員人手送出。在南丫島做喜帖設計的Joanne和Cherry懷念這情懷，所以他們的部份手作設計都向大件頭發展，Size大得非要由新人親手送上門給親朋戚友不可，Cherry：「因為我們相信邀請的過程比張卡本身更重要，卡只是一個工具，當然個工具越勁，邀請嘅過程就越厲害。」於是，他們為在沙灘舉辦的婚宴設計了玻璃樽喜帖，真係成個鏗鏗聲的玻璃樽送出，想託人代送都難；還有寓意乾柴烈火的火柴盒喜帖，不過個火柴盒要自己摺，拿出來夠「掗拃」已起先聲奪人之效；還有揼了幾個入境印，有好多頁可以寫上心聲或宣揚「禮金請捐慈善基金」的Passport喜帖，都非常有心思，能起一見炸彈即笑的奇效。二人的網頁現已有約30多個基本喜帖設計，收費比外面的貴一點，但夠獨特，Joanna：「我們屬少量製作，且工序都在香港進行，如果選購我們原有的設計，所需時間還比較快，想跟我們商量新的概念或設計，最好預留三個月時間吧。」網頁還有一部份，專教新人們自製喜帖，留個獨特的印象給賓客，有需要不妨參考。</p><p>983Wedding.com</p><p>電話：2832 7997<br>網址： http://www.983wedding.com.hk </p></body></html>