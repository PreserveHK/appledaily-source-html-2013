<html><header><meta charset="utf-8"><title>嫁嫁嫁吧2：貨車幸福到會</title></header><body><h1>嫁嫁嫁吧2：貨車幸福到會</h1><p>我說E2版的Fanny金光閃閃走過廟街露天大牌檔，惹來街坊跑來道賀合照者眾；娘親聞言冷笑：「你無睇粵語長片咩？我哋舊時喺天台搭個棚擺酒叫到會，望落樓下街燈仲閃仲好睇呀！成個炭爐搬上樓煮，幾十蚊圍，食到幾飽呀……」到會擺酒，幸福隨貨車送上天台，俱往矣。<br>記者：陳慧敏　攝影：劉永發、陳慧敏</p><p>廿元吃齊九大簋</p><p>1948年，「大來筵席」及「東南筵席」一起開業，1972年，兩者合併成「大來東南筵席」，每逢大好吉日，四五層樓高的大廈天台都會掛起串串燈泡，老廚師們執起鑊鏟，服侍出席喜宴、滿月、大壽等親朋戚友的胃袋。由19歲做到今日73歲的第二任掌舵人陳倫回憶：「嗰時啲人興租會堂、『紅樓酒店』、深水埗旅店或者幼稚園嘅天台擺酒席，最平二三十蚊已經有一圍，嗰陣啲大廈無𨋢㗎，我哋就揹晒啲四呎半摺得埋嘅枱呀凳呀、炭爐風爐呀搬上六七層樓，一齊架生就煮嘢食㗎喇。五十至七十年代，嗰陣都無話僭建唔僭建嘅，係十幾年前多咗消防條例先話唔得之嘛，到七十年代開始式微喇，碧街、上海街、金巴利街一帶啲舊樓拆晒，就無得做喇。」<br>四五十年代的喜宴，五十元已經有一圍燕窩魚翅席，1965年最平一圍翅席$55，細碗確實細碗了點，但用的全部都是真翅，乾鮑宴就每圍約$80，最平二三十元已經可以吃到九大簋，超簡單，極豐盛。九大簋的「九大」即是「九碗」，得包括風、雲、 雷、雨、海、火、水、地與天，名堂多多，即是吃甚麼？陳倫：「大騸雞牛白腩啦！大騸雞即係閹割咗嘅公雞，雞身大隻啲，肉又脆啲，好味過𠵱家啲雞好多！牛白腩咪即係牛腩囉，仲有茄汁蝦、扣肉、燒肉、炒珍肝、排骨、雞鵝鴨、冬菇蠔豉咁囉，一次過上枱，廚房煮埋一大煲，唔夠食再添。五六十年代，結婚酒席多數都係擺十圍八圍㗎咋，嗰陣時啲有錢佬，即係又一村嗰啲高尚住宅區嘅有錢人家，屋企多數有走馬騎樓，喺騎樓擺一圍，屋企裏面再擺四五圍枱就叫喜宴㗎啦。」<br>今日，不論有無家底的新人們，都渴望在五星級酒店擺酒，好歹可以風光一回，歷經半世紀的到會筵席店，執剩「大來東南筵席」這一家。以為他們很失落？不，為友情，為消閒，他們一班老夥計還好好火，轉型做專為老人家辦的大型盆菜宴。2010年，他們接過粉嶺十年一度的太平清醮宴席，一吃就是四日，共計四百多圍，總共六十個夥計全情投入都做到一頭煙；早幾日，又曾為老人家做過一百三十二圍盆菜，那不是要煮好幾天？陳倫：「唏，容乜易呀！我哋一早七點開始預備，一個鑊放十幾隻雞入去咪得囉！八九點開始分餸，舖頭好似打仗咁㗎。」<br>櫃枱上大大叠的菜單，統統都是毛筆手寫的，陳倫：「唏！寫咗幾十年，張菜單紙嘅設計1948年用到𠵱家，好多電視台嘅人都嚟問我借傢俬呀、杯碟呀、風爐呀去拍戲㗎，我哋本身已經係油麻地文物之一啦，一開始個舖開喺廟街七十八號，之後搬去上海街東南樓，再之後搬去砵蘭街六號，旺角或廟街一帶嘅婆婆都食過晒我哋啲嘢㗎啦。有人話我知旺角有商場某古物店賣我嘅舊菜單，仲叫我去收版權費㖭。」<br></p><p>大來東南筵席</p><p>（2780 3145）<br>油麻地廣東道844號永發樓地舖</p><p>鮑參翅肚每圍$164</p><p>天台盛宴在七十年代沒落，大家轉到有瓦遮頭的酒樓酒店辦婚宴，民間博物館「慶禮院製作室」主持人李守政曾舉辦 《百年·好合──香港婚嫁百年》展覽會，以他家親友留下的婚宴相片、信物及歷年收藏品，以人物故事形式介紹香港婚嫁史的演變。2008年他結婚了，連自己這段2000年代的婚嫁史，都加入了藏品系列。<br>李守政父母於1968年在銅鑼灣地標「紅寶石酒樓」擺六十九圍鮑參翅肚宴，每圍$164，對比起「大來東南筵席」的每圍約$80，顯得好高貴。李守政：「我老竇有好多朋友，你睇佢哋張簽名布就知，當時都係朋友夾錢幫佢哋擺酒。酒樓會送套碗碟畀新人，又會送兩封利是，利是裏面有兩個一毫子，應該係成雙成對嘅意思。」早陣子他還在薄扶林村朋友的舊石屋裏，搜到雙喜青花碗、一幅「鸞鳳和鳴」掛畫、一雙對聯及一雙已風化得一碰即碎的油紙傘，展館擺放着的幾個藤籃子皆寫着大大個「囍」字，大抵都是戰前文物，李守政指着它：「呢個藤籃我都有一對，以前啲人將藤籃放喺祠堂，邊家要用就去祠堂借，係公家嘅。」<br>從搜集父母及親友婚嫁故事的過程中，本來就重情的李守政有更多更多的感動：「好記得細個嗰陣若果有人結婚，街坊街里都好守望相助，每家人都會幫手，感覺人同人之間嘅關係比現在更親切。我睇番家族結婚史，發現家族中人都無離婚問題，因為佢哋根本無諗過離婚，所以一路都好開心咁生活，白頭到老真係唔容易。」感動，於是到他2008年結婚時，就專誠製作小書送給賓客當回禮，書裏有他跟太太在舊唐樓拍攝的婚紗照、訪問，還有親朋戚友給他的祝福：「我覺得用好多精神去做一個婚禮，其實係兩個人一個好重要嘅經歷，日後諗番呢個過程，你會覺得好深刻。」<br></p><p>慶禮院製作室</p><p>（2881 6029）<br>地址：太古船塢里8號華廈工業大廈8A室</p></body></html>