<html><header><meta charset="utf-8"><title>Old news is so exciting：<br>《一代宗師》要多謝鄧光榮<br></title></header><body><h1>Old news is so exciting：<br>《一代宗師》要多謝鄧光榮<br></h1><p>1990年12月14日晚上9時30分，因為大哥鄧光榮，我會記得呢一分鐘。當晚張國榮、梁朝偉、張學友、劉嘉玲、張曼玉同埋劉德華六大巨星齊集大專會堂，懷住戰戰兢兢嘅心情等睇王家衛套《阿飛正傳》首映。當時都係大哥最淡定，上台話只有七本菲林到達會場，第八、九本仲沖印緊，又搞笑話如果陣間播播吓斷片，就要叫班巨星上台表演攝時間。當時大家以為講緊笑，點知原來係堅嘅。<br></p><p>嬲到燒菲林</p><p>話說從頭，王家衛拍完《旺角卡門》大收旺場之後，大哥決定掟四千萬俾佢開拍《阿飛》上、下集，點知上集已經用咗3,900萬，下集得偉仔幾個鏡頭（即係周慕雲經典梳頭片段）。《阿飛》同王晶套《賭俠》同期上映，可惜票房慘敗，上咗12日就落畫，下集當然冇得拍，傳聞大哥仲嬲到把幾火燒晒啲冇用到嘅菲林㖭。<br>《阿飛》之後奪得最佳影片、最佳導演、最佳男主角、最佳攝影同最佳美術指導，證明王家衛係得嘅。大哥後來話，如果當日將筆錢炒股或炒樓，已經做咗億萬富翁啦，但佢從來冇後悔。2011年，大哥因病逝世，王家衛大受打擊。<br>所以話，冇鄧光榮就冇今日嘅王家衛，當然亦冇《一代宗師》。多謝你，鄧光榮！<br>撰文：阿Wow</p><p>【2012年度勁膠金曲頒獎禮】<br>可能係今年最公正嘅頒獎禮，保證冇內定冇黑幕，快啲去投選你心目中今年最膠嘅歌曲啦！本月20號將揭曉誰是最膠XD<br>→  http://campaign.appledaily.com/2012awards </p></body></html>