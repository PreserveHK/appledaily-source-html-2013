<html><header><meta charset="utf-8"><title>明天的施政報告 - 左丁山</title></header><body><h1>明天的施政報告 - 左丁山</h1><p>由十月拖到一月，足足三個月後，梁振英發表第一份施政報告，講足兩小時有多，難為好多立法會議員聽到瞌眼瞓，都係梁國雄醒目，適當時候就嘈一輪，立法會主席曾鈺成例牌趕佢出場，大約係十一點幾，時間啱啱好，即使約咗人食午飯，都可以準時到達，去嘆啤酒好過聽CY讀稿啦。<br>施政報告有冇益到市民大眾？絕大部份納稅人都冇糖食，事前已經講到明，唔駛納稅嘅基層市民，咪聽住先囉，未來五年，公屋難有突破性發展，要待2018年後，公屋興建量先至會平均每年增加至兩萬個，房屋呀、新土地呀，亦係要等到2018之後才有顯著增幅。CY任期在2017年告滿，如果佢冇得連任，辛辛苦苦開拓土地，豈非為他人作嫁衣裳？全世界政治人物都唔會甘心只做一任嘅，CY早知增闢土地需時，隨時一幅地要搞十年八年（例如洪水橋、啟德、西九、新界東北）先至真係可以開工起樓，CY若無連任之意，咁辛苦去搵地，高呼「寸土必爭」，究竟為乜噃！泛民議員要CY下台，佢偏要做到2022，所謂2017特首有普選，睇嚟係一場遊戲，施政報告對政制、普選着墨甚少，係咁意講幾句，大家當知係乜嘢原因。<br>要鬧佢唔能夠即刻解決房屋（主要係公屋）不足，係可以鬧嘅，但任何人做特首個位，在今天香港，都不能話起公屋就起公屋。電視台訪問一位大角嘴居民，佢話好想快啲上樓，大角嘴好多地可以起公屋吖，佢想住番大角嘴，此乃不少基層市民嘅想法與期望，但現實歸現實，大角嘴去邊度搵地起另一個類似「蘇屋邨」出嚟？有教授話香港大把地，只要發展1%郊野用地，已可提供一百萬人嘅房屋，鬼唔知，林鄭月娥曾經如是話，CY競選時亦有類似意思，但到咗諮詢時期，啲環保團體肯過你？包保示威抗議不絕。香港可以發展新土地，但根據目前城規條例，諮詢期冗長，係人都可以提意見，香港要學新加坡咁，奢侈到可以填海營造一個近市中心嘅高爾夫球場，見鬼易過。梁振英冇辦法即時起樓，施政報告不能不高唱明天更好嘅願景，如果眾人可以忍受到佢在任至2022年嘅話。</p></body></html>