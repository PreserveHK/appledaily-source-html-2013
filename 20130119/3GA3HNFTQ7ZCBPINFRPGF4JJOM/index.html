<html><header><meta charset="utf-8"><title>李澤鉅狂轟土發冇大冇細　<br>「同佢做生意好痛苦」　<br>會令白頭髮增多</title></header><body><h1>李澤鉅狂轟土發冇大冇細　<br>「同佢做生意好痛苦」　<br>會令白頭髮增多</h1><p>【市建局追數案】<br>【本報訊】市建局向長實子公司追討2,300萬元收地開支案，當年有份商議條款的長實副主席李澤鉅，昨日出庭作供，狂數市建局前身土地發展有限公司，不但惡，「冇大冇細」，董事局又政治化，行政人員各自為政，揶揄土發「官嚟㗎嘛」。李堅稱與土發高層劉華森及石禮謙會面達共識「冇拖冇欠」，亦謹慎問清楚兩人是否有權代表土發。「我嘅身份係我主席（李嘉誠）個仔，有啲人假設我有絕對權力去完成任何生意……所以我一定問番對方有冇權」。<br>記者：楊家樂</p><p>李澤鉅在庭外稱，涉案數額甚小，訴訟只為討公道。他在庭上發炮後，長實跟着發表聲明，指事件只涉已解散的土發，長實與市建局關係則良好，並有合作項目。李昨一早抵達法庭，全程由至少七名保鑣護送。聆訊期間，法庭多次休庭，並因應李的日程表，將聆訊延後至近傍晚6時才完畢，好讓李不用再到庭。<br>是次爭拗關於89年土發與長實子公司Agrila Limited合作發展重建項目興建中環中心，97年調整協議條款，土發可獲的保證利潤由初時1.8億元大增至19.4億元。<br>石禮謙早前指，李澤鉅認為劣市之中仍要向土發支付保證利潤，實屬「bad deal」。李昨供稱，交易雖有好壞之分，但不認為涉案項目失敗，「香港做地產，好緊要睇幾時截數，如果𠵱家睇番，會係好好嘅deal」，又謂「承諾就係承諾，唔會諗番轉頭話早知做抑或唔做」。</p><p>否認「條氣唔順」</p><p>惟李作供期間，不斷向土發公司發炮，揚言「同LDC（土發）做生意，係一個痛苦嘅經歷」，白髮會增多，但否認「條氣唔順」，「我管理26萬員工，52個國家，冇咁多氣去順唔順」。<br>李指，客戶或朋友欲約他見面，均會提早數天向他的秘書預約，「但係LDC當時係半官方機構，行事同行政手法比較惡」，尤其時任行政總裁石禮謙，「好多時就咁打電話畀我，話𠵱家嚟見我，好似有個預期，我一定要就佢哋」，有時甚至要求15至30分鐘內見面，「如果早半個鐘，勉強都可以話係約咗嘅」，他有時為保對方面子而更改內部會議時間。<br>有關土發職員的態度，他形容：「語氣上唔係我識得最客氣嘅人……比起我響社會上見到嘅人，唔係最禮貌嘅一群。」他其後補充，「以我響商業社會睇，佢哋係冇大冇細」，認為土發高層與私人機構不同，在解僱屬下時「冇咁方便，好少炒到人」，令行政人員各自為政，甚至按個人喜好向發展商提出要求，若不遵從，營運上便會有麻煩。</p><p>揶揄「官嚟㗎嘛」</p><p>他又指有土發職員在無份出席會議的情況下，憑想像創作文件，「中層人員參與唔到高層決定，會嬲」，而文件往來方面，「對佢哋有利嘅，會寫得好啲，對我哋有利嘅，佢哋拖拖拉拉算數」。李揶揄：「官嚟㗎嘛。」<br>李更點名狠批其中一名高層Marina Lo，認為她是佼佼者，在長實及土發均非常出名，「佢好惡，又選擇性記憶」，甚至「佢啲老闆同意咗嘅嘢，佢冇份決定，唔同意，就會寫番自己嘅意見」。李認為她「搞到雙方唔嗌交都唔得」，令「任何人都會發神經」。<br>李又指土發董事局成員「都幾政治化」，除非他們自行透露土發的消息，「否則習慣上我提都唔敢提」。他又謂不會刻意約見董事局成員，否則土發管理層知情後「會煎咗我哋」。他又指土發偷步申請滿意紙，按當時樓宇狀況應難以申請，不明為何會獲批。<br>案件編號：HCA1582/02</p><p>李澤鉅庭上金句</p><p>‧LDC（土發公司）當時係半官方機構，行事同行政手法比較惡。<br>‧石先生（石禮謙）同LDC啲同事，比起我響社會上見到嘅人，唔係最禮貌嘅一群。<br>‧佢哋（土發）官嚟㗎嘛！<br>‧同LDC做生意係一個痛苦嘅經歷。<br>‧我係負責握手嗰個嚟，通常我去握手嘅嘢我都記得下……握手即係緊要嘅日子。<br>‧平時國際性握手，係握兩下手，嗰次（與劉華森）係中式握手，隻手遨咗好耐。<br>‧我嘅身份係我主席（李嘉誠）個仔，有啲人假設我有絕對權力去完成任何生意。<br>‧LDC高層工作人員唔同私人機構，可以炒下面嘅員工，冇咁方便……好多事發生，都係因為LDC唔可以炒魷魚嘅傳統而起。<br>‧佢哋係主席同總裁（劉華森及石禮謙），代表公司，下下叫佢哋返去個board（董事局）講，似乎唔係咁禮貌，唔可以當佢哋係人肉錄音機。<br>‧我管理26萬員工，52個國家，冇咁多氣去順唔順。</p></body></html>