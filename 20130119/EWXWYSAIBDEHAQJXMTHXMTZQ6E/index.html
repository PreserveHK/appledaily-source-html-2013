<html><header><meta charset="utf-8"><title>隔牆有耳：<br>雙對論變我主場　<br>劉細良：梁班子「流」到冇朋友</title></header><body><h1>隔牆有耳：<br>雙對論變我主場　<br>劉細良：梁班子「流」到冇朋友</h1><p>【隔牆對論】<br><br>施政報告獻世出爐，猶如賤男擁着小三卻大聲疾呼無意離婚，再意亂情迷、有眼無珠的癡女都應該清醒，更何況香港人是如此現實──僭建可以忍，政治分贓可以忍，即使講大話也可以忍，惟獨對「無能」忍無可忍。在曾蔭權時代任中策組全職顧問、主力撰寫施政報告的劉細良狠批，梁振英開空頭支票，重用無能「梁粉」，與政務官團隊決裂，施政之路將如無間地獄，慘烈無比。<br><br>記者：張嘉雯</p><p>劉細良在「拖」政報告發表那天，並沒有閒下來，整天在網上點評CY「藍圖」，其中一個罪名，是梁振英成立眾多委員會架床叠屋、安插梁粉，加劇與政務官之間的矛盾。<br>大話英只顧開委員會遮醜，忘了一個月前中策組全職顧問高靜芝才被嘲為太監李蓮英，全身中箭。</p><p>「你知唔知到𠵱家為止最多人投訴嘅電視節目係咩？係欣宜咀吳卓羲嗰幕呀，有成六萬幾人投訴，香港人嘅心態好得意，佢哋投訴唔係因為欣宜嘅外形，而係認為佢咀人呢樣嘢唔係佢應得嘅，係因為佢阿媽（沈殿霞）嘅人際關係。」<br>他形容高靜芝的處境和欣宜相似，「高靜芝做婦女事務委員會，好多人同佢合作過，呢個人嘅能力去到邊，大家心中有數，知佢幾多斤兩，公務員千辛萬苦考入去做AO（政務官），個個係香港尖子，你一個咁嘅高靜芝想攞我個權？」<br></p><p>「公務員係一個有性格嘅機械人嚟，你鬧個機器人抵制你，其實係你揸佢唔郁」</p><p>他認為，公務員之所以不滿梁粉，並非政治信念之爭，而是看不起低水平「業餘政客」，「政務官心裏面蔑視緊呢班政治新貴，『你憑甚麼？』個個講到天下無敵，但到頭來做唔到，好多方法其實啲政務官係諗過晒。」<br>「公務員係一個有性格嘅機械人嚟，你鬧個機器人抵制你，其實係你揸佢唔郁，要揸得郁佢，一係你有一百萬票，有民意授權，咁咪壓服我囉，或者你本身好叻，啲政策諗到好通。」但CY兩者俱缺，以為委任親信就可以成事，是愚蠢「知客」的行為，「香港人飲茶攞飛排隊，最憎人打尖，但有啲熟客過時過節畀利是，如果個知客係醒嘅，會靜靜雞幫啲熟客攞枱，唔會畀其他排緊隊嘅人知，唔會發個電郵，用特首名義出，話畀人聽邊個邊個可以打尖咁蠢，你做到浮晒面，其他茶客咪起哄鬧你囉」。<br>「你睇吓環境局，墮落到要搵黃錦星嘅地步，稍為認識政府架構都知道，黃錦星根本係連委員會成員嘅級數都不如，口碑是否足以令政務官服？佢點command（命令）到政務官？」政務官不甘業餘政客打尖爬頭，兩者鬥爭沒完沒了，「如果係由政務司司長辦公室coordinate（統籌）委員會任命，講清楚個準則，就唔會咁大反彈啦，香港人始終信公務員多啲，政務官會佔上風。」<br>他認為問題癥結，在於梁班子「冇朋友」，無法吸納優秀人才，「以前政府有晒自己alliance（盟友），唔同嘅嘢推出嚟，自然會有王于漸、鄭宇碩嗰啲去頂，呢啲人唔使畀錢去買，唔使話攞番2,000萬撥款番嚟養啲學術五毛」。<br>劉細良舉了國民教育最終由胡紅玉「收科」為例，反證梁粉不但力有不逮，而且靠不住，「政府用咁多錢養埋咁多做青年事務嘅建制派人士，爆咗鑊有冇一個人可以出嚟頂，最終咪又係胡紅玉，咪又係民主派背景」。他批評梁粉根本「唔入流」，「所謂栽種梁粉，係咪真係可以幫到你呢？有起事上嚟你靠佢？佢靠番你呀，首先佢可能第一個撇啦；第二，佢出嚟隨時幫倒忙，你𠵱家已經見到晒啦，最終承受嘅都係政府」。<br>他認為現時政府選擇的路線，是令所有人「speak the same language」（統一觀點），各委員會淪為政治分餅仔，不再是聽取意見的場所，他回顧自己參與中策組的年代，認為現時整個組織已經變質。<br>劉細良憶述，在顧汝德當首席顧問時，他是神秘小組的成員之一，「入面有建制派嘅頭面人物、民主派中堅，羅祥國、李卓人、何喜華、陳婉嫻、戴希立、梁錦松，乜人都有，冇一個人叫做『港督粉』，傾政改、傾重大社會政策，包括老人金、福利開支，目的就係要聽唔同人嘅意見，唔係要please（取悅）政府。」</p><p>「如果淨係搵建制派嘅人，冇咗嗰種客觀評估，聽意見係變咗質」</p><p>當時顧汝德不會直接與他們接觸，「當時我以為因為我係𡃁仔，所以唔見我，到後來入咗政府做，先知佢好有智慧，佢係唔想畀意見嘅人覺得自己serve（服務）緊港英政府，唔想令嗰啲人表達意見有偏頗，要將你覺得最好嘅資訊話畀佢聽，協助佢做決定，真係要攞個社會脈搏，如果淨係聽埋一班港督粉絲、擦鞋仔講，政策出嚟同民情好大落差咪死梗囉。」<br>他指現在全職顧問多，非全職顧問也會印卡片，眾人當中策組是政治事業上的踏腳石，「可想而知佢會同你講啲乜嘢呢？佢嚟開會嘅motivation（動機）係乜嘢呢？係咪真係幫到政府政策？如果佢只係志在印張卡片返大陸walk嘅，咁就大鑊㗎喇喎，如果淨係搵建制派嘅人，冇咗嗰種客觀評估，聽意見係變咗質。」<br>現時的中策組被視為「party organ」（喉舌），在香港卻顯得不倫不類，「外國行政黨政治，親政府嘅智庫出謀獻策，係由黨出錢，唔係用公帑，但係喺香港呢套咁唔清唔楚嘅體制，特首唔可以有政黨背景，唔可以調動政黨嘅資源，於是將中策組變咗自己智庫，僭建啲邵善波、高靜芝出嚟去負擔呢個功能，結果就被議員質疑濫用公帑囉。」<br>對於早前中策組首席顧問邵善波發表要打網上輿論戰豪言，劉細良形容猶如電影《國產凌凌漆》中，聞西手中集合西瓜刀、單車鏈、火藥、硫酸、毒藥、手槍、手榴彈、三角銼於一身的超級武器「攞你命3000」一樣，純粹得啖笑，「out（過時）得好緊要，好似停留咗喺未online（有網絡）嘅時代，搵兩個人mon（監視）住discussion forum（網上討論區），咁咪即係聞西咁囉，望住個網做乜嘢呀大佬？一條片upload（上載）上去，半個鐘頭就散開晒啦，高登有、baby kingdom有，搵兩個聞西坐喺度就可以打輿論戰？聽到都覺得搞鬼啦。」<br>他指民意戰重質不重量，最重要是觀察不同議題，讓政府高層考慮，「陳茂波都講啦，要爭奪話語權吖嘛，話語權唔係講個量，好似新界東北、雙非問題咁，係講個論述，論據贏佢吖嘛，如果佢有睇獨媒，講粉嶺收地、囤地，都唔知寫咗幾耐啦，你寫句嘢上去，一定俾人打到一面屁，你有越多五毛，佢就越多人上嚟同你打。」<br>劉細良認為，梁班子「冇朋友」的問題不會解決，施政困難重重，與所謂輿論戰無關，「呢一仗戰場廣闊，同董建華年代比會慘烈好多，周圍都有火頭，好似無間地獄咁，沒完沒了」。</p><p>齊心一意，打救行騙長官梁振英<br> http://www.tomonews.net/game/bslapcy/web/ <br></p></body></html>