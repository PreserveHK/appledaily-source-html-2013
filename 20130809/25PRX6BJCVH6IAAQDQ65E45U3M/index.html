<html><header><meta charset="utf-8"><title>中環在線：李小加急覓LME新CEO紅褲子vs外援 - 李華華</title></header><body><h1>中環在線：李小加急覓LME新CEO<br>紅褲子vs外援 - 李華華</h1><p>港交所（388）CEO李小加舊年豪擲過百億元收購倫敦金屬交易所（LME），可惜留唔住LME位CEO艾博賢（Martin Abbott），對方早兩個月話唔撈，搞到李小加忙住物色接任人，好似話已有兩人跑出，分別係LME副行政總裁Diarmuid O'Hegarty，同埋紐約泛歐交易所衍生產品部前阿頭Garry Jones。<br>艾博賢今年6月突然宣佈拜拜，只會留任到年底幫手過渡，當時港交所講明，接班人可能由內部提升，同時亦會考慮喺外邊請人。</p><p>黑氣纏身　小加頭痕</p><p>外電《彭博》噚日就話已經有3名人選，其中兩人就係O'Hegarty同Jones。律師出身嘅O'Hegarty係LME老臣子，1998年加入公司，由中層升做法務董事，再爬上現職副行政總裁，可以話係典型紅褲子出身。<br>Jones亦大有來頭，佢之前係紐約泛歐交易所衍生產品部CEO，不過集團舊年進行架構重組，佢6月被裁。<br>李小加錫LME錫到燶已經唔係秘密，早排先大費周章在港搞LME亞洲年會，諗住加強宣傳，兼同行家聯誼。不過，LME最近似乎黑氣纏身，繼CEO劈炮後，又喺美國佛羅里達州同東密歇根州俾人控告操控鋁價。<br>雖然李小加呢次應該多數請西人，但唔知佢搵人嗰陣，會唔會都夾埋人哋時辰八字呢？<br><br>李華華<br>mailto:LiWaWa@AppleDaily.com</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24 </p></body></html>