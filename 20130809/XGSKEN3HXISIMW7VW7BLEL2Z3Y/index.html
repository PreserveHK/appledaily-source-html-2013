<html><header><meta charset="utf-8"><title>滙海探戈：Cool魔鷹過Ben哥 - 奇兵</title></header><body><h1>滙海探戈：Cool魔鷹過Ben哥 - 奇兵</h1><p>美國聯儲局多名高官近日連環吹風講退市，指儲局可能於下月開始就減少買債，但美元匯價不升反跌，美匯指數更滑落到七個星期低位，兌日圓跌得最甘，險守96算，較合理嘅解釋，係退市憂慮升溫令近期屢創新高嘅美股借勢調整，引發資金流入日圓避險。</p><p>通脹超預期即可加息</p><p>新西蘭奶類出口出問題，連累紐紙重挫，周初曾撻落77.37美仙嘅一個月低位，澳紙更跌到去88.48美仙嘅三年新低，好彩澳洲央行禮拜二議息後，冇明示幾時再減息，加上噚日公佈嘅中國出口數據有改善，帶領呢兩隻商品貨幣跟隨大圍反彈，逼近91及80美仙，英鎊同歐元兩隻歐洲貨幣亦唔執輸，曾殺上1.33美元同1.55美元。<br>其中，英倫銀行禮拜三發表季度通脹報告，俾人讚似美國型男影星佐治古尼（George Clooney）嘅Cool魔行長卡尼同日發表利率前瞻指引，效仿聯儲局主席Ben哥伯南克將利率同通脹及失業率掛鈎，講到明失業率落番去7%以下，央行至加息。而根據該行最新估計，失業率係2016年前，都難以由目前嘅7.8%落返去7%，暗示未來三年都維持低息。<br>利率指引發表後，英鎊即時應聲由1.53美元落番去1.52邊，但之後好快井噴300點子，升到1.55美元嘅七周高位，事關市場之後望清楚，發覺利率指引預設三個日落條款，其中兩個講到明，若果預期年半至兩年內嘅通脹較2%目標超標0.5個百分點，又或者中期通脹預期急升，央行有權加息。<br>市場認為央行放水態度唔係好堅定，立場可能比伯南克鷹少少，擔心英國可能會提前加息，令英鎊不跌反升。</p><p>盧比瀉不停　印央行換帥</p><p>歐美經濟續報佳音，新興市場卻繼續搖搖欲墜，最值得憂慮嘅係，匯豐編制嘅新興市場指數（EMI），7月份竟然跌返落50樓下唔合格，係09年4月以來首次，反映新興市場整體經濟活動有所收縮，最令人擔心嘅係，金磚四國中、印、俄、巴無一倖免，報告特別點名提到擔心中國經濟增長放慢，亞洲經濟會首當其衝。<br>不過，所謂爛船仲有三斤釘，中國經濟雖然放慢，但衰衰地增長仍逾7%，反而印度情況更令人擔憂，尤其係聯儲局放風準備退市後，資金不斷從印度流走，該國唔似得中國有龐大外匯儲備做後盾，搞到印度盧比今年就不斷貶值兼屢創新低。<br>眼見央行束手無策，印度政府呢個禮拜委任IMF前首席經濟師拉詹（Raghuram Rajan）做新行長，希望憑藉佢嘅國際經驗幫國家力挽狂瀾，佢上場首要任務，應該係扭轉當地資金外流同遏止盧比繼續貶值，但市場認為係儲局就快收水情況下，印度要解困絕對唔容易。</p><p>奇兵<br>本欄逢周五刊出</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24 </p></body></html>