<html><header><meta charset="utf-8"><title>股場放大鏡：新澤屬靚殼　炒味十足 - 歐陽風</title></header><body><h1>股場放大鏡：新澤屬靚殼　炒味十足 - 歐陽風</h1><p>內房殼股逐隻炒，噚日輪到方正數碼（618）及積華生物（2327），西王糖業（2088）亦再升一成，由於相關股份無論是要注資或要集資，都一定須先將市值炒高，因此其股價向上並不出奇。</p><p>業務簡單　資產夠厚</p><p>另一隻黑馬殼股是新澤控股（095），此股較其他已借殼股更有睇頭，因其並未借殼及急升，一旦被睇中即有機會飛升，事實上公司早已表明有意賣盤，只是遲遲未見落實。集團主要於蘇州及北京從事物業發展和投資業務，但主力仍集中蘇州。發展項目包括位於吳中光福鎮的錦澤苑及吳江盛澤鎮的錦盛苑，前者為排屋屋苑，第1期僅餘8間排屋未售，第2期包括110間低密度排屋，截至去年12月底止年度已售出41間。錦盛苑的總地盤面積8.62萬平方米，總樓面面積約15.47萬平方米，分4期發展。第1期總樓面面積為4.1萬平方米，4座高層住宅大樓餘下數個約700平方米單位未售。第2期包括4座高層住宅大樓及總樓面面積約3.59萬平方米已售出。第3期已售出42間排屋。第4期6座高層住宅大樓，已出售其中124個單位。 <br>從新澤主要發展項目可見公司業務較簡單，截至去年底的現金高達2.91億元，資產淨值10.27億元，與公司2012年度業績盈利跌33%至820萬元的數據，似乎不太相稱。由於新澤本身有足夠資產值墊底，借殼予內房商有利加快注資行動，是一隻不可多得的好殼，現價市值才7.6億銀，大有炒上空間。</p><p>歐陽風</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>