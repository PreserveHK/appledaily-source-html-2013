<html><header><meta charset="utf-8"><title>中門大開：異味擴散中 - 添馬男</title></header><body><h1>中門大開：異味擴散中 - 添馬男</h1><p>特區政府處事越來越鬼祟，令人嘆為觀止。有傳媒獨家由特首辦網頁內發現一條link，原來政府公佈了問責官員利益申報新規定，將範圍劃到有咁闊得咁闊。對問責制實施而言，利益申報受公眾關注，無理由求求其其上網公佈，此舉完全不符政府新政策公佈的規矩。</p><p>網上公佈政策　無規無矩</p><p>有關規定公佈，應由政策局長，即政制及內地事務局局長譚志源召開記者會，向公眾解釋新規定背後考慮各項因素，並回答記者提問，釋除疑慮，然後跟手到立法會政制事務委員會，向立法會議員解釋及接受提問。<br>呢套程序多年來行之有效，亦代表行政機關尊重議會及向公眾問責之精神，緣何梁振英一年下來，施政便完全無規無矩，當民意冇到，更視傳媒為愚弄對象。與政府關係友好之梁粉報，自然獲通水提示，獨家從特首辦網頁上刮到呢個重要新聞。<br>人必自侮然後人侮之，十多年來未見過處事如此鬼祟，亂七八糟之低水平政府。外邊一般理解此等鬼祟行為係避開囤地波醜聞，為免再受攻擊而低調公佈利益申報新規定，但所謂欲蓋彌彰，明眼人一睇就知。<br>女教師罵警一事在梁美芬及愛之堆政治系統操作下，成功轉移了陳茂波壓力，公眾視線暫時離開了囤地醜聞，政府便「嗱嗱臨」推出問責官員利益申報新規定去補窿，堵塞漏洞。<br>但呢種低B大挪移只有一時效果，公眾早已釘死陳茂波，早在舊年劏房被揭發後，佢民意支持值一路呈負數，屬表現失敗之列，從冇翻過身，客觀上已拖累了整個特區政府。</p><p>茂波變炸彈　689有難</p><p>689死攬並當作頭馬，還視之為幕僚長，在各司局長早禱會前先與囤地波開pre meeting， 眾官員看在眼內，默不作聲。689與陳茂波已嚴重影響特區政府問責官員內部團結，陳厚面皮賴死唔走，正好中正泛民陷阱，陳已成為人肉炸彈，用來炸死689，以至成個政府。<br>呢條the weakest link，令689動彈不得，令建制派保持距離，令泛民笑逐顏開，也令政府變跛腳鴨。陳茂波在政治上已是發出惡臭之死人，其異味正向內向外蔓延，689處境比2003年7.1遊行後老董處境更差，本來10月發表施政報告派糖可以頂一頂，但689改到1月才發表，有成半年施政空窗期，點捱？<br>隨時捱唔到明年1月！<br><br>添馬男</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24 </p></body></html>