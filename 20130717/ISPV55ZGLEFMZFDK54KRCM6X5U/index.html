<html><header><meta charset="utf-8"><title>隔牆有耳：菜譜暗藏玄機曉明BB也愛釀涼瓜 - 李八方</title></header><body><h1>隔牆有耳：菜譜暗藏玄機<br>曉明BB也愛釀涼瓜 - 李八方</h1><p>政界呢期興起「釀涼瓜」風潮，呢味餸係唔可以同「梁粉」一齊食嘅，而立法會噚日宴請中聯辦主任張曉明，菜譜都暗藏玄機。有心水清者話八道菜之中，頭盤「涼」拌窩筍、主菜之一蟹肉蛋白「釀」玉環以及其中一款甜品南「瓜」餅，仲唔係意有所指？據講曉明BB席間開懷大嚼碟碟清，開胃到極，惹人遐想。</p><p>西環女將冧爆合照
</p><p>呢餐由立法會主席曾鈺成拉攏嘅破冰飯局，一如以往搵西環皇家太平洋酒店到會。呢間酒店乃係西環幹部「飯堂」，但據知立法會搵佢哋嘅原因，只係因為貪平，同西環無關。以今次為例，八道菜每位350蚊包埋酒水，相對其他酒家或酒店近千蚊一位，確實好抵。<br>做生意難免將貨就價，所以餸菜份量比較少，唔少食飯嘅議員都話噚日餐飯冇乜廚餘，年輕力壯嘅張曉明更加食量勁，餸菜一上幾乎碟碟清，唔會係因為醞含「釀、涼、瓜」嘅菜式，令佢越食越開胃啩？<br>對同場嘅西環女愛將，曉明BB似乎先係主菜。民建聯新界東葛珮帆EQ，未上菜已經攞住相機衝去張曉明前猛影，之後仲拉住對方，含羞答答咁合照。九龍西鼠王芬點可以被比下去？當張曉明喺會議廳影大合照時，佢一個箭步揳咗個靚位，以勝利者姿態留下最親近曉明BB嘅一刻。但觀乎曉明BB兩次合照，表情似乎都有啲勉強咁，唔通自覺「無福消受」喎！<br><br>李八方<br>mailto:pf_lee@appledaily.com</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>