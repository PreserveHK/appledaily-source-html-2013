<html><header><meta charset="utf-8"><title>中環在線：聯想楊總　被寸沽貨準 - 李華華</title></header><body><h1>中環在線：<br>聯想楊總　被寸沽貨準 - 李華華</h1><p>聯想（992）最近成為全球個人電腦一哥，股價亦企穩，難怪噚日召開股東會，小股東心情不俗，慣例問吓會否增派息、有乜發展大計，咁就收貨，仲有人大讚主席楊元慶，不過就唔係話佢領導有方，而係讚佢識得沽貨喎，都唔知係寸佢，還是讚佢？！</p><p>小股東：睇住你做人</p><p>有位小股東噚日狂讚楊總好嘢，指佢買賣聯想股份嘅眼光好準，仲話「睇住你（楊總）做人，全靠你喇！」講到台上嘅楊總都有啲尷尬，笑住話唔算有特別眼光，又強調冇內幕消息，純屬個人財務安排。<br>楊總對上一次減持聯想係3月初，佢以每股8.43元，沽8500萬股，套現逾7億元。無幾耐聯想就因全球個人電腦銷量下跌而狂瀉，個幾月就跌穿6.5元，單睇呢次，就足夠小股東畀楊總一個讚！</p></body></html>