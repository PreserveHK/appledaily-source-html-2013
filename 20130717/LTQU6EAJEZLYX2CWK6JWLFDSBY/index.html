<html><header><meta charset="utf-8"><title>Chilam連攬兩女卓羲《衝II》狠批港女</title></header><body><h1>Chilam連攬兩女<br>卓羲《衝II》狠批港女</h1><p>嘩嘩嘩，今次吳卓羲大件事喇，你分分鐘得罪晒全香港女人呀!不過，相信經過今晚之後，亦有無數港男封你做男神偶像呀!因為頭先吳卓羲喺劇中，爆seed講咗句好勁好中、堪稱「神抽」嘅對白——就係寸爆唔肯嫁黃子恆飾演嘅高級副機長鍾世沛，話佢:「自私妹、港女、膚淺、拜金女!」仲唔係金句？今集都未播完已經喺網上瘋傳。<br>點解吳卓羲會咁講呢？嗰場戲係咁嘅，黃子恆準備咗一隻鑽石戒指、藏入朱古力裡面，準備向胡定欣求婚，不過隻戒指粒石就未免真係細到冇朋友，以一個高級副機長嚟講，冇理由唔買粒大啲嘅。<br>但慘在黃子恆都未開口，趙希洛同空姐Mary就走埋嚟，同吳卓羲、胡定欣及黃子恆吹水，其中一個——Mary仲乘機大晒老公送畀佢嘅巨型鑽戒，趙希洛仲話:「粒鑽石有幾大粒，就代表你老公有幾錫你!」定欣睇到眼定定，接口話:「咁其實有時，普通一粒鑽石，自己買得起，唔一定要男人送。有時男人送，自己又未必開心。有時自己買仲開心啦。」於是幾個女人就開始講女人自力更生、賺錢買花戴，仲分分鐘叻過啲男人。吳卓羲聽到就話喇:「女人幾叻都好，都總需要落葉歸根嘅。」<br>咁胡定欣點答呢？佢話喇:「邊個話女仔一定要結婚0架？你哋啲男人需要自由，我哋啲女仔都要0架。」黃子恆大驚之下問﹕「你諗住唔結婚？」胡定欣就答:「唔係唔結，唔結住啫。」仲大讚對方鍾意佢咁獨立，擺到明就係想拖字訣釣金龜、或者等佢坐正做機長先講。吳卓羲點會睇唔出，即自言自語道:「自私鬼，拜金妹，膚淺，港女。」胡定欣「兇」佢有本事講多次，吳卓羲話:「自私妹，港女，膚淺，拜金女，我講幾多次都夠膽講﹗」<br>胡定欣走咗之後，吳卓羲拎住被遺棄咗嘅微型求婚鑽戒話:「咁細粒鑽石，想娶個港女？」<br>有網民即留言大唱:「別怪他，別怪他…」亦有人留言:「佢講實話啫，擁有呢方面特徵，係港女居多嘅！」、「除咗賭神……都好少見人用髮蠟。」、「又一抽水之作」、「以偏概全」……<br>唉，別怪他，佢都係跟對白講嘅啫，對住舊愛張馨予或者緋聞女友傳嘉莉，佢唔係咁諗嘅……唔係喎，張馨予唔係港女嚟喎!<br>最搞笑仲係，呢頭，吳卓羲寸爆港女拜金，嗰頭張智霖就狂讚女人話:「我覺得每個女人都係上帝嘅傑作，世界上冇一樣嘢可以代替佢哋，個個都咁可愛。佢哋一顰一笑，甚至一滴眼淚，我會將女人當係藝術品咁欣賞。」</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>