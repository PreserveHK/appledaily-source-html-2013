<html><header><meta charset="utf-8"><title>智取大市：中生製藥長線之選 - 晉佳</title></header><body><h1>智取大市：中生製藥長線之選 - 晉佳</h1><p>前日有報章話二三線股禾雀亂飛，係！係有唔少股份例如新能源股炒上，但科網股亦有一隻網龍（777）破頂後單日跌足兩成，順手整瓜埋個別手機股，中國無線（2369）、TCL通訊（2618）噚日跌4%至5%，至於整體個股升跌比例約5：6，跌略多過升，唔算十分好炒。<br>究竟炒股唔炒市好，定係靠邊站等方向好，晉佳偏好後者。<br>不厭其煩講多一次，H股指數月線圖MACD發出雙熊訊號，係指數推出廿年都未見過，好難叫晉佳相信後市冇風險，尤其市場近排開始唔再驚、慢慢買番貨嘅時候，下一浸危機可能醞釀緊。</p><p>珠船到價　先沽一半</p><p>又要戴頭盔，又怕錯失長線機會點好？最好就限注買入最好嘅板塊──醫藥股。理由係行業會隨着內地經濟同居民收入上升而穩步上揚，唔受錢荒等流動性因素影響，可以投身增長股行列。<br>醫藥股當中，中國生物製藥（1177）同利君國際（2005）破頂咁嘅勢，至於晉佳愛股復旦張江（8231）亦一樣唔失禮，距離高位只差一成。</p><p>復旦張江增長強勁，但歷史市盈率50倍，夢幻價無謂同佢計數，至於中生製藥同利君比，晉佳比較喜歡前者。<br>中生製藥主要從事心腦血管及肝病藥，屬於較高檔藥品，市場競爭冇咁大，過去幾年保持增長，亦證明佢喺行業有一定競爭力，但過去較為人詬病，係非控制權益利潤比例較大，蠶蝕咗利潤增長表現。<br>不過，睇番中生製藥第一季數據，發現非控制權益利潤只佔整體利潤四分之一，影響利潤增幅程度減低，至於收入同純利增長大約三成左右，經營槓桿大概一倍，而歷史市盈率30倍，估值合理，加上手頭淨現金有成28億元，財政健全，唔怕加息、錢荒等等問題。<br>好似晉佳咁睇淡後市、而唔想全揸現金嘅情況下，中生製藥絕對係可以選擇持有嘅股份。<br>由於珠江船務（560）已經升上3蚊到晒價，現時不妨減持一半，換入中生製藥，破頂lead住5%先考慮加碼。</p><p>晉佳<br>本欄逢周三刊出</p></body></html>