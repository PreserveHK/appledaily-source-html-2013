<html><header><meta charset="utf-8"><title>《衝II》吸225萬觀眾　收視No.1</title></header><body><h1>《衝II》吸225萬觀眾　收視No.1</h1><p>無綫早前推出的重頭劇《金枝慾孽貳》輸收視輸口碑，幸前晚首播的《衝上雲霄II》終於爭番啖氣，《衝II》前晚首集平均收視高達32點，約205萬觀眾，最高有35點，約225萬觀眾捧場，暫時成為本年度首集最高收視的劇集，比之前勁收的《老表，你好嘢！》第一集還高出一點。其中最搶鏡的是張智霖（Chilam），他由開場chok到尾，被網民大讚靚仔有型，靚人靚景加上故事易明，觀眾自然受落。</p><p>通訊局接11宗投訴</p><p>不過，雖然劇集反應相當不俗，但觀眾對林子祥（阿Lam）唱的《衝II》主題曲卻不受落，繼之前播映預告片時無綫接獲51宗觀眾投訴後，通訊事務管理局昨日共接獲《衝II》11宗投訴，其中10宗投訴主題曲太悲觀，令人產生負面情緒、令社會不和諧、不切合劇集主題及劇情、不動聽及令人不安；另一宗指劇集誤導觀眾。<br>昨日網上傳出《衝II》劇會推出林欣彤和林峯主唱的插曲和片尾曲，不禁令人懷疑無綫是否想以此取代林子祥的主題曲？對此《衝II》監製陳維冠昨在電話中回應說：「冇收到消息要換主題曲，林欣彤同林峯兩首歌其實一早預咗，我哋會視乎劇情配合輪流播出，亦唔會唔播阿Lam嘅歌。」<br>Chilam現正與太太袁詠儀在外地度假，對於劇集收視高開，他昨在電話中說：「真係好興奮，雖然呢個角色唔係完美，性格有乞人憎一面，但觀眾反應咁好，自己都諗唔到，如果收視可以到4字頭，香港航空最好送機票出嚟搞宣傳活動，然後送畀觀眾！ 」問Chilam若無綫再開拍《衝》劇第三輯會否答應演出？他說：「無綫係一個好平台，如果時間配合，我都會再幫無綫拍！」</p><p>鎮宇頹廢look捱批</p><p>Sam哥吳鎮宇鏡頭前皺紋滿面，被Chilam搶晒鏡，鎮宇前晚在微博寫道：「聽講頹廢look不合某些人胃口，沒辦法，飛機頭只是開飛機時才會用上，等等，耐心點，先欣賞其他靚人、靚景頂住。」陳法拉昨日在電話中說：「雖然身在紐約，但幫到宣傳會幫，盡量post多啲微博。」<br>有份演出的傅嘉莉昨日在中環現身，她表示自己在第二集出場，至於被網民狂插的主題曲，她說：「套劇都十年，首歌好啱大家內心感覺。」日前在製作特輯中，播出她與吳卓羲的激咀片段，傅嘉莉笑謂：「呢場係臨時加，第一次拍好緊張，成日合埋眼，搞到拍咗超過十個take！」<br>採訪：林妃、盧妹</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>