<html><header><meta charset="utf-8"><title>中門大開：高開低收施政 - 添馬男</title></header><body><h1>中門大開：高開低收施政 - 添馬男</h1><p>《信報》金針集揭露發展局近日提交給立法會的文件指出，將工業大廈改建成「過渡性房屋」的方案，並不切實可行。該專欄作者紀曉風指出，這個最新說法，正正違反了問責班子過去一直提倡的建議。過去一年，由梁振英到林鄭，不斷大力推銷將工廈改成住宅，點解一年後，先至發現工廈住人有通風、交通、噪音問題，令改裝不可行。一個曾幾何時高調推銷，凸顯新政府有新思維嘅政策，原來根本冇諗清楚，亂噏廿四，一年後靜雞雞摺埋。特區政府管治水平墮落，完全咎由自取。今次冇得賴議會政黨。</p><p>業餘政客噏咗先算</p><p>689之搞到如斯田地，係因為業餘政客短期行為，討好民粹噏咗出街先算，由上而下施政係冇問題，但連基本政策論證都冇便宣佈，就幾得人驚。政務司林鄭月娥應該是操作執行層面把關人，佢係政策委員會主席，監督各政策局政策草擬工作，並且上屆出任發展局長時，主理工廈活化計劃，即使689亂噏，林鄭應該早知是否可行，而唔係一年後，先知單幢工廈不宜住人。<br>政務官訓練對新構思側重可操作性討論，因為意念人人有，斗零都唔值，執行細節先係關鍵，公共政策涉及社會大眾利益，只要執行上冇諗通諗透，小小執行漏洞，足以推翻整個構思。香港公務員體制中，一個staff grade C，丙級政務官已具備呢種論證能力，問題係政客司局長水平太低。<br>政府施政朝令夕改，半桶水、高開低收，係會不斷削弱巿民對政府信任，業餘政客為求今日有靚sound bite出街見報，唔會理長遠後果，但香港人亦唔儍，對業餘政客有戒心，所以梁粉政府中曝光率最高，日日有嘢講嘅兩位仁兄，即689及陳茂波民望最低，反而越少公開發表言論嘅財政司司長鬍鬚曾，民望企穩三甲。<br>外國政客之所以亂噏唔死得，乃因為有政治建制支撐，包括黨派媒體、智庫、黨友、意見領袖，香港政治建制散修修，業餘政客打單泡，噏完冇echo，冇護航，風險十分高，香港政客更應該慎言，689及梁粉們卻執意反其道而行，講多錯多，成個政府民望又點會唔仆？</p><p>添馬男</p></body></html>