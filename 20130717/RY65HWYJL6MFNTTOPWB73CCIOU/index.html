<html><header><meta charset="utf-8"><title>香港落後新加坡？ - 左丁山</title></header><body><h1>香港落後新加坡？ - 左丁山</h1><p>明明係講發展新界東北，點知道反對發展人士以及泛民議員范國威、張超雄將反對焦點改為收回粉嶺高爾夫球場，變成富豪球會與村民（未必係原居民）土地之爭，富豪與非富翁（未必係窮人）之矛盾，一場開發新市鎮嘅規劃辯論，竟然轉化成為階級土地之爭，充份反映咗今日香港，高度分化，令人聞到恍如六十年前共產黨在中國農村發動農民鬥地主嘅味道。泛民議員一方面爭取民主，另方面大搞共產主義方式鬥爭，意圖提前赤化香港，慎防點火玩出火，如伊利沙伯中學營火會。<br>「明報」在七月十日A2版大字標題：「星洲收高球場建屋，『港再落後』」，標題極驚嚇人，但內文就話明今年一月新加坡國家發展局發表2030年土地規劃大綱報告（注意，係2030年），內容則指可能整合佔用廣大面積之土地例如軍事訓練、高爾夫球場及農業（farming），以作其他用途。<br>香港反對東北發展之人士亦是「農業保護派」，指香港需要發展農業，保留新界農村，依此說法，新加坡政府要發展農地，香港反對派點會贊成呀？但《明報》就好嘢嘞，大字標題講星洲收高球場建屋，對回收農地建屋就眼大大睇唔見，當讀者唔識英文咩。新加坡政府務實到得人驚，香港特區政府永遠無法去學，譬如為咗興建商場、賭場及寫字樓，新加坡大規模填海，根本上話填就填，點會無端端走出個Y婆婆申請法援嚟司法覆核吖？新加坡移山亦唔見有綠色Ｘ、綠色Ｙ之類嘅團體去反對填海噃，與香港情況大大不同，事實上，環保團體好懂得欺善怕惡，唔會在新加坡聲大大為咗一啲魚、一啲蝦來與新加坡政府搞對抗嘅。<br>據「明報」資料，新加坡土地面積716平方公里，等於香港面積1104平方公里之64.8%，新加坡有高球場18個，佔地1500公頃（15平方公里），高球場面積等於新加坡總面積之2.09%，香港有6個高球場，佔地698公頃，等於總面積之0.62%，與新加坡相差甚遠，故此新加坡如果收回高球場起屋輕而易舉，一個國家用2%土地去做高球場，實在太奢侈啫，睇呢啲數字，香港使乜怕落後於新加坡喎！「明報」不必借新加坡嚟單打特區政府。</p></body></html>