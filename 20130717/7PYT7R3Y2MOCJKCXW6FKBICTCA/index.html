<html><header><meta charset="utf-8"><title>好不主席：曉明大義 - 盧先亞</title></header><body><h1>好不主席：曉明大義 - 盧先亞</h1><p>偽首的支持度真係低處未算低，港大民意研究計劃最新調查發現，其支持率及民望淨值續創新低，分別是46.5分及負29個百分點。執政班子也好不了多少，唔少局長的支持度，亦同樣報「折」，當然近日受到環保分子圍剿的黃局長更攬包尾大幡。同日另有調查顯示，本港青年對社會前景持續悲觀，而對香港實施一國兩制的信心，更由09年的62%，大幅減半至只有三成多。</p><p>逾七成人覺得政治污糟</p><p>上述調查，由香港青年協會隨機抽樣訪問了520位15至39歲青年（其實，除非為要選傑青，我真係唔知點解39歲人仲可以扮「青」）。結果發現，青年人認為，現今政治人物關心個人利益多於社會利益，覺得政治「污糟」的受訪者也超過七成，較09年上升超過三成，怪不得政府又搞甚麼「清潔」運動。如果調查安排在今年進行，相信各項數字必然跌到冇朋友。<br>眾膠官在過往一年的表現每下愈況，負面影響有如骨牌效應，一倒不可收拾。面對如此劣境，難怪要勞煩京官南下，冀以維穩手段協助庸官。可惜大家文化有別，直接講就係「不中聽」或「唔啱聽」，因此青年除了對前景感到悲觀之外，對中國人身份的自豪感，亦由前的75%下降至只有四成。<br>駐港最高領導昨應邀出席立法會午宴，卻已反客為主，實際亦係借個飯局開腔，豈是他所說的「食餐飯、傾吓偈」咁簡單。<br>他在宴前主動發言，對各項議題都曉以大義，其中更提到普選，且更借議員送上筲箕時，藉機借題發揮，以「不能簡單否定篩子的功能」、「祖先發明篩子是智慧」來暗示，2017年特首選舉必須有篩選。我無意冒犯佢老祖，但問題係究竟我哋應該係上面攞啲乜嘢去篩？假使原材料本身只係砂石劣品，唔通會篩出金子咩？<br>當然午宴主菜，少不了的「佔中」大盤。近期官員一再批評行動違法，黑鷹更揚言會出動全港警察維持秩序，猶如恫嚇，惟想起那幕「百警獨圍長毛」，濫用警力不過如是。而親中保皇人士亦紛紛出言譴責，今日京官不過幫腔「佔中」一定違法，發起人亦只花言巧語，包裝粉飾，還將年輕人也扯下水。「佔中」果然觸動兩地政府神經，不然京港官員怎會軟硬兼施，無非想力挽狂攔。<br>事實上，整個政治氣氛已為行動加溫，再者市民，尤以青年一輩，對政府已臨絕望界點，若果各方面繼續原地踏步，根本毋須鼓動，「佔中」行動必定如期前進、前進、前進進。</p><p>盧先亞</p></body></html>