<html><header><meta charset="utf-8"><title>求驗客手記：力壓紅魔巴塞　皇馬最值錢</title></header><body><h1>求驗客手記：<br>力壓紅魔巴塞　皇馬最值錢</h1><p>巴塞隆拿同皇家馬德里喺西甲鬥生鬥死，巴塞上季就喺皇馬手上拎番西甲冠軍，不過今次輪到皇馬贏番一仗，美國財經雜誌《福布斯》公佈2013年全球體育會價值排行榜，皇馬壓過曼聯升上第1，巴塞都只係排第3咋。<br>雖然皇馬上季冇主要錦標，教練摩連奴都走埋，由安察洛堤接手；不過論金錢威力，皇馬始終勝過巴塞。《福布斯》周一公佈全球體育會價值，皇馬由上年嘅18.8億美元（147億港元）急升至33億美元（約257億港元），以1.3億美元壓過曼聯升上第1，英式足球球會就威晒，包辦前3名，巴塞排第3，美職棒嘅洋基同美式足球球隊達拉斯牛仔，就排4、5位。</p><p>巴拿比奴開賭場吸水</p><p>皇馬價值大升，除咗呢幾年獲得巨額商業贊助，3季間總收入增加62%外，佢哋計劃喺主場巴拿比奴球場擴建酒店同賭場呢個大計，亦預期每年為球會帶嚟數以千萬美元計嘅收入。財可通神，皇馬今夏收購新兵，雖然名氣上唔及巴塞「單天保至尊」嘅尼馬咁勁，但勝在平均，3線都有具潛質新星加入，好似艾斯高、伊拿拉文迪等，皇馬又唔等錢使，阿仙奴、拿玻里嘅目標希古恩，更加抬高價到3,500萬至4,000萬歐元轉會費，先會考慮放人。</p><p>希古恩體測露玄機？</p><p>皇馬一眾主力亦都陸續歸隊，周一開操預備8月初美國之旅；希古恩亦進行體測，不過唔係傳咗好耐嘅阿仙奴，而係皇馬隊醫幫佢做體測，之後佢仲隨隊參加首課操練㖭。除咗一眾新兵，加入教練團嘅前球王施丹都係焦點，練習期間同肥安有講有笑，始終佢加盟皇馬前，喺祖雲達斯都同肥安合作過，肥安大可以當佢係「西甲盲公竹」，不過一朝天子一朝臣，摩連奴時期擔任助教嘅卡蘭卡，宣佈離開皇馬嘞！</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>