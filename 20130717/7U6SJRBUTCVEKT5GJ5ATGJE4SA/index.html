<html><header><meta charset="utf-8"><title>中環在線：超級老臣子　做足高盛80年 - 李華華</title></header><body><h1>中環在線：<br>超級老臣子　做足高盛80年 - 李華華</h1><p>投資銀行出名冇人情味，員工幫公司搵到生意當然有可觀報酬，冇生意就要拜拜，高盛竟然有一位打足80年工嘅超級老臣子。<br>98歲費爾德（Alfred Feld），1933年加入高盛，主要做個人理財顧問，即使𠵱家唔再持有客戶名單，但仍係財富管理部門嘅大使、顧問，得閒指導年紀細佢一大截嘅後輩。咪以為費爾德喺高盛順風順水，原來曾經跌入裁員名單，幸得老闆支持，先至可以變成超長期服務員工。高盛有144年歷史，費爾德做到80年認真厲害。<br>高盛行政總裁布蘭克費恩都話，華爾街的確吸引到好多年青人去工作，但老資歷賓架擁有嘅經驗、判斷同歷史觸角係好難被取代。佢又勸勉同事，指費爾德1933年加入高盛，美國當時失業率高達25%，佢都可以有得留低，叫大家努力咁話。</p></body></html>