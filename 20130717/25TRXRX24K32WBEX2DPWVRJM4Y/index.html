<html><header><meta charset="utf-8"><title>專題人物：羽球阿姐　陳念慈鞭策騎校</title></header><body><h1>專題人物：羽球阿姐　陳念慈鞭策騎校</h1><p>學生唞暑笑呵呵，馬迷歇暑囉囉孿，惟獨一名馬場女將放暑假忙過跑馬，因為要招募新一屆見習騎師學員。80年代，陳念慈（Amy）在香港羽毛球壇敢稱第一，七年前成為馬會見習騎師學校第一位女校長，上任後推行一連串大刀闊斧的改革，引來老前輩激烈反彈，Amy聽盡冷言冷語，最後賴以降服馬房一眾麻甩硬漢的，不是運動員鐵一般的意志，而是女人長氣、講價的天賦才能。<br>記者：潘婉玲<br>攝影：劉啟文</p><p>「我做咗30年，你嚟教我？有冇搞錯，乜嘢態度呀？」這大抵是Amy加入馬會初期聽得最多的說話。本月10號除了是馬季煞科日，也是她加入馬會騎術學校七周年紀念日。當年的羽毛球一姐，曾於1988年奧運羽毛球勇奪混雙銅牌，1990年退役，先後加入香港體育學院及馬會。</p><p>首位女校長　半途出家學騎馬</p><p>體壇、馬場從不crossover，直至2006年，她與馬會行政總裁應家柏不約而同到德國看世界盃，碰面時應家柏一句說話令她毅然踩界，加入這個麻甩圈子，成為見習騎師學校創校40年來首位女校長，「佢問咗我一句：『可唔可以訓練本地騎師，去到世界級？』我話『Why not？』」問得奇，答得寸。<br>Amy在羽毛球壇當慣大阿姐，在綠茵賽道卻從頭學起，入職後跑到澳洲兩星期學騎馬，「做運動員好慘㗎！係人都以為你體育底好叻，你打羽毛球，就會覺得你網球、壁球乜都會好叻」。何解要跑到大老遠？「香港一嚟冇乜地方學啦，二嚟你係校長，去到（屯門、薄扶林、鯉魚門騎術學校）個個望住你，唔係我驚就佢驚」。當慣一姐，當然唔衰得，上堂前先熟讀理論，「好似我學打Golf咁，都係睇晒theory（理論）先，咪去到好似掘草咁」。</p><p>廢師徒制　騎師馬伕要讀書</p><p>學成歸來，即進行翻天覆地的改革，最大動作是引入一系列課程及考試制度，新入職者，無論見習騎師或馬伕，統統要讀書，顛覆馬房過去沿用幾十年的師徒制。見習騎師必需讀六年中文、英文、電腦、運動科學、飲食及體重管理，甚至是溝通技巧、生命教育、德育……幸好不是德育及國民教育；馬伕也要上三個月的照顧馬匹、馬匹料理、馬匹疾病認識課程，老師傅行走江湖30年，臨老做書蟲，當下大吼：「有冇搞錯，你𠵱家要我讀書？」<br>Amy解釋：「形象好緊要，過去啲人覺得讀唔成書先入嚟（做騎師）。」過去學校仿如秘密基地，她上任後旋即在門外豎立招牌，「每個人都應該有自己嘅identity（身份），你要proud of（自豪）做緊嘅野，要周圍嘅人都respect（尊敬）你」。跟運動員一樣，騎師終將退役，從頒獎台步下，回歸平淡，因此見習騎師課程也包括財務管理，而所得獎金一半會由學校代為保管，至畢業時歸還，「騎師搵好多錢，輝煌期比人捧到好高，撻落嚟會好痛，與其幫佢釣魚，不如教識佢自己釣」。言下之意，Amy投資有道？「好穩陣囉，退休保險囉！」<br>陳念慈改革，兇狠過宋朝王安石變法，她廢除過去騎師5呎2吋以下的入職身高標準，只要體重105磅以下便過關，「個個都話要5呎2吋，少過100磅，呢個世上好難搵到，如果佢真係咁，我諗佢個人都冇乜自信，好難會有自信心係馬上稱王」。<br>一個女人單挑由來已久的馬房文化，一眾老前輩認定她搞革命。「我好彩啲嘅，以前我比較出名，都會畀返少少薄面」，除了江湖地位，秘訣原來是「死唔斷氣」，「我長氣啲解釋畀佢哋聽囉，佢哋話：『明白喇！夠喇！唔好再講！』」<br>還有女人天生的講價潛能，例如在師徒制的年代，騎師賽後可以吞下一碗豬手飯；陳念慈嚴格控制學生飲食及體重，對方卻賭氣說：「我今餐唔食，比賽完先食！」Amy要眾人食橙，對方說只飲橙汁，「結果我第二日就買部榨汁機返嚟！」如今學生都對她必恭必敬，尊稱她「校長」，「佢哋驚我㗎，我唔容許講大話，我可以俾你呃一次，如果第二次都俾你呃，我就唔會坐喺度啦！」</p><p>婚嫁隨緣　學生視如己出</p><p>陳念慈的得意門生，當數剛滿23歲的本地首席華人騎師蔡明紹，二人亦師亦友，蔡明紹不尊稱「校長」而直呼「Amy」，「我睇住佢大」。上月愛徒涉嫌毆打及刑毀被捕，「我成日都講畀佢哋（學生）聽，一個藥物、一杯酒，會令你會變成另一個人，一個世界級騎師，佢行步路都俾人注視，只係佢自己唔知」。失望嗎？「唔失望，成長好多引誘，每個人都有，佢骨子裏依然好純樸，對佢嚟講今次係好好嘅學習機會，希望佢學到啦！」<br>Amy作風硬朗，惟獨談到年齡問題卻很女人，堅拒透露。運動員的年齡從來不是秘密，翻查資料，1979年Amy以12歲之齡奪得世界賽冠軍。她至今未婚，對感情事抱隨緣態度，膝下猶虛，難怪從體院到馬會，廿年來將學生視如己出。 <br><br>你想爆?幫你爆!<br>熱線電話：2990 7225<br>mailto:Bom@sharpdaily.com.hk<br>WhatsApp：9131 4511</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>