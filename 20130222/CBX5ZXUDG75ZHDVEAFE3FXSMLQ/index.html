<html><header><meta charset="utf-8"><title>好不主席：誠蝗星恐 - 盧先亞</title></header><body><h1>好不主席：誠蝗星恐 - 盧先亞</h1><p>新加坡上周末爆發獨立以來最大規模的示威，有3,000名民眾聚集抗議政府最新公佈的《人口白皮書》，看在發夢都想以這專制文明共冶一城為師的梁班眼中，定是欣羡不已，3,000人（都唔使點篤數）已經是「空前」兼「盛況」，難為我城的群眾活動幾成星期美點，稍為熱「鬧」的社會議題，坐底起錶都有一萬幾千。乜嘢話？香港人口多過新加坡好多啫，那你應該沒太留意港星在亞洲金融風暴後的人口變化。<br>香港回歸15年，人口大約增長了100多萬，而新加坡由2005至今，只不過短短七年時間已經達致同樣的百萬數字，不想可知當中佔了很大比重是外來移民，強國人自不能少。不過人家新加坡政府手握的是實實在在的移民審批權，所以得其門而入的都真係又紅又專，不是內地的發財新貴，就是他國（特別是南亞地區）的專才，所以總計有八成以上移民具大專程度。而香港不單止在輸入專才的數目上落後於人，反有不少新來港人士是乏力維生的一群，應該係話家吓香港已惡搵食，教育、技能、適應都遜一籌的自是難上加難。</p><p>星洲吸人才　掀蝗禍潮</p><p>兩地過往發展都各有各路，想不到今天幾有一本同樣難念的經。樓價持續飛升，民生配套不勝負荷是港星共同難題；而社福資源求過於供越形緊絀、另有外（來人）才爭奪職位搶飯碗，則是維港海峽分別的困境，最終不約而同都掀起一片「蝗禍」之聲。去年香港那幅廣傳的「蝗圖」，竟然飄洋過海到彼邦，還給二次創作改成「星蝗圖」，幾乎又是軒然大波。真沒想到是在這關節上，能夠一舉反先，為港爭光惟高登仔矣。<br>講番嗰份《人口白皮書》，其實早已在新加坡國會通過，不過在執（或專）政團體全然掌控的國會，又有乜嘢政策提案會彈番轉頭？梁班當然又是牙癢癢。至於人口發展藍圖所示，就是新加坡政府將會繼續引入外來移民，以保勞動競爭力，預計至2030年，該國人口將增至690萬，即係仲要大幅增近四成！面對國民不滿的壓力，總理李顯龍表明，690萬並非目標，只係計劃數字喎。縱然我唔係彼邦國民，但根據往績，我深信新加坡政府的執行力，690係「講到就會做到（甚或超額完成）」，同我哋個689嗰啲「講完等於做咗」，係完全兩碼事。<br>兩者確係只爭啲啲，而相差不過就係「一」……廂情願。<br><br>盧先亞</p></body></html>