<html><header><meta charset="utf-8"><title>亞視蚊型盆菜宴</title></header><body><h1>亞視蚊型盆菜宴</h1><p>亞視噚日喺大埔總台舉行新春團拜盆菜宴，雖則全台藝員出席，但四圍都坐唔晒，加埋記者席都係得六圍，連聲勢都同收視掛埋鈎，上年底無綫豪擺330圍盆菜宴，亞視呢鋪真係蚊髀同牛髀，認真失威。<br>以前六叔邵逸夫出席無綫活動，梗有幾個港姐傍住左右，亞視執董盛品儒都唔輸蝕，都有兩個亞姐陪坐㗎，佢哋係冠軍陳彥蓉同亞軍齊真晨，盛品儒喺現場豪派百元利是，總算挽回番啲面子。</p><p>亢帥克中大獎$500</p><p>現場有得食仲有獎抽，大部份係100蚊超市禮券，200蚊現金獎都有幾個，司儀形容為終極大獎亦不過係500蚊，都唔知係咪造馬，大獎最終俾亞洲之子嘅亢帥克抽到，佢仲興奮到即刻將個喜訊公佈微博㖭，之後再嚟個藝員表演助興，但睇嚟睇去，表演班人個樣真係陌生啲囉！<br>撰文：洪紅克<br>攝影：魯萍</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>