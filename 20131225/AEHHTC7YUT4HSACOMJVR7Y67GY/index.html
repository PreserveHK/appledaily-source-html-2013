<html><header><meta charset="utf-8"><title>新式貧富差距 - 左丁山</title></header><body><h1>新式貧富差距 - 左丁山</h1><p>聖誕日，祝各位讀者聖誕快樂，身體健康，家宅和諧，與人為善。聖誕之前，矽谷大富豪，fb創辦人兼大股東Zuckerberg向一個慈善組織Silicon Valley Community Foundation捐出一千八百萬股fb嘅股票，以星期一收市價每股57.77美元計，總值十億三千九百八十六萬美元，接近80.5億港紙，呢筆捐款咪話唔犀利，實在大手筆。在十二月二十日，fb宣佈會發售舊股及新股共七千萬股，每股作價55.05美元，總值三十八億五千三百五十萬美元，其中有四千一百三十五萬股係舊股，由創辦人Zuckerberg出售，即係話大老闆會得到二十二億七千六百三十餘萬美元，主要係用來繳交行使認股權而衍生出嚟嘅個人所得稅，其餘用作捐款，睇怕真係落袋嘅（以佢嘅收入及財富標準嚟睇）恐怕所剩無幾。問題係fb股價在2012年5月上市後，迅速跌破上市價38美元，低見17元左右，現反彈至高位，市場是否願意在股價接近52周高位時接貨啫。<br>呢個「矽谷社區基金會」設於山景市（Mountain View）即Google總部所在地，行善不限於矽谷區內，例如颱風海燕摧殘菲律賓，該機構亦發功捐款援助菲律賓災民，不過矽谷富豪多，有錢打工仔周街都係，籌募善款比較容易，故此聲勢日大。<br>聖誕前沽售舊股做大善事，全世界都拍掌讚好。諷刺嘅係矽谷科技公司發大達之餘，創辦人及眾多有幸僱員，憑認股權發晒達，在矽谷周圍買大屋租靚屋，推高晒屋價與租金，啲非科技公司嘅基層打工仔就受到欺壓咯，三藩市嘅蘋果公司辦公樓被人包圍示威，奧克蘭市嘅Google員工穿梭巴士俾人破壞，指責「你們享用免費膳食，我們在你製造的昂貴世界掙扎求存！」眼紅症之禍患，莫過於此，問過三藩市豪宅區居住嘅一位老友，佢話當地有嚴格租金管制，貫徹咗幾十年，市內冇租客願意搬屋，佢間豪宅公寓係租嘅，月租只不過千幾美元，但新樓呢，一房單位，月租接近三千美元，啲年輕人根本租唔起，而矽谷僱員大把水，乜租都可以負擔，因此引起其他市民不滿，此乃現代科技與財技合流炮製出嚟嘅貧富懸殊，即使大老闆捐錢也無法解決！</p></body></html>