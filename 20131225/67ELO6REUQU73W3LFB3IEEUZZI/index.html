<html><header><meta charset="utf-8"><title>隔牆有耳：清早落機即開會　林鄭演晨功打得宗師 - 李八方</title></header><body><h1>隔牆有耳：清早落機即開會　林鄭演晨功<br>打得宗師 - 李八方</h1><p>被譽為「好打得」嘅政務司司長林鄭月娥，點會係浪得虛名？最近官場又流傳一事例，證明佢真係工作狂，其他司局長望塵莫及。事緣佢今個星期一休假完畢復工，據聞清晨落機返港，但梳洗後即刻趕回政府總部開特首司局長「早禱會」，畀在場一班高官「驚喜」。</p><p>與會高官措手不及</p><p>點解係「驚喜」？知情人士透露，早前聽聞林鄭落機後，未必會立即趕住開早禱會，只預計佢會如常返工，點知佢突然現身，殺唔少問責官員措手不及，估唔到佢真係勤力到咁，連早禱會都唔想缺席。<br>有林鄭在場有乜嘢問題？知情人士話冇問題，會議仲更有效率㖭，之但係佢就比較嚴謹，所以有佢在場，與會者都要打醒十二分精神，稍一不慎俾佢問到又唔識答就唔好啦。<br>據聞上星期有一段時間，林鄭同上京述職嘅梁振英都冇現身早禱會，會議氣氛史無前例咁輕鬆，係過去一年難得一見嘅情況！</p><p>叉足電準備迎戰</p><p>而放咗近十日假、去咗外地充電嘅林鄭，據聞當日復工戰鬥力超強，除咗晨早去咗早禱會，之後亦一一向各部門探問佢放假期間，有乜嘢大事發生，尤其佢最關心嘅政改諮詢，有冇出現任何岔子，確保政改呢個重任冇甩拖。<br>事實上，佢都叉足電做好迎戰準備，據聞民建聯已經邀請咗佢1月初向黨員Sell政改，其他政黨、商會邀約亦陸續有嚟。2014年，肯定係林鄭嘅Show time。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>