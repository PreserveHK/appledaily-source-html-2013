<html><header><meta charset="utf-8"><title>「玩嘢咩」、「講呢啲」 - 李碧華</title></header><body><h1>「玩嘢咩」、「講呢啲」 - 李碧華</h1><p>近日有兩句看似普通的「隨口噏」，竟成經典潮語，世事真出人意表，還飽含人生哲理。<br>一句是綠葉王劉江的「X，講呢啲！」原來他根本沒講過《拳王》的字幕不過是「我知道，所以我盡量少惹你生氣。」不過他眯起雙眼咧齒而笑，表情抵死又疏肝，被網民截圖改對白。<br>一句是靚靚的「玩嘢咩！」。Chilam大熱倒灶失視帝，陪坐的面色一沈，缺席的子華得獎……雖一場遊戲已曲終人散，不過靚靚護夫心切，按捺不住揶揄無綫。<br>「玩嘢咩！」不管明斥暗諷，都不服、不滿，被耍後學精了，冇下次。而「講呢啲！」配合鬆毛鬆翼表情，難掩躊躇滿志但又「咪講啲衰嘢」之竊喜。這兩句話必須出自有點江湖地位社會歷練者之口，才擲地有聲。<br>兩個月前，王維基不獲發電視牌，他說「玩嘢咩！」，今日敗部復活流動電視獲中央暗撐……便可「講呢啲！」。同時，當日一男子剛愎自用硬不交代：「講呢啲！」，直至被架空且狠摑一巴，不免道：「玩嘢咩！」<br>人生無常，谷底反彈才享先苦後甜之樂──所以我們嚮往的，是把「講呢啲」放到最後。 </p></body></html>