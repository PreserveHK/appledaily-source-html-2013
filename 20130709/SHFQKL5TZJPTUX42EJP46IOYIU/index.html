<html><header><meta charset="utf-8"><title>專題人物--陳果：怨氣爆燈　梁震嬰打小人洩憤</title></header><body><h1>專題人物--陳果：怨氣爆燈　梁震嬰打小人洩憤</h1><p>梁振英已成國際知名的過街老鼠，不管中外，人見人憎，近日英國廣播公司以「Unloved Leader」形容這名行騙長官；今周上映的電影《迷離夜》之《驚蟄》，盧海鵬飾演「梁震嬰」，將姓名同音的那位真身形容為X樣。先是豺狼，繼而羚羊，誰都不將689當人。導演陳果是香港最後一個被中共統戰的電影人，他自言並不憎恨梁振英，只是想替港人消消怨氣。　記者：陳勝藍　攝影：胡智堅</p><p>「我唔會憎恨一個人，將佢嘅包袱放喺我身上」。陳果強調他跟梁振英無仇無怨，「我覺得佢唔好，我可以鬧佢，憎同鬧係兩回事，我想自己快活啲，無謂將仇恨放喺自己腦海入面」。<br>那為何將器官放在CY面上？「X樣係通俗香港俚語，好親切嘅稱呼又得，例如『做乜X嘢呀X樣！』怨氣又得，或者睇低呢個人又得」。陳果今次是為了宣洩怨氣，「因為我十個朋友，九個都有呢種怨氣，證明呢個世界怨氣幾多」。<br>陳果54歲，指香港開始動盪，「某啲人想控制你思想，某啲人又唔鍾意俾人控制，社會矛盾永遠存在。唔知點解佢哋想控制你，又唔知點解佢哋想你歸邊，又唔知點解啲人唔畀你擁有97前嘅自由，係要對你洗腦」。<br>他說的是去年國教一役，狼英大敗，「點解香港冇咁快有普選？因為你班友未洗腦，如果你唔支持我（北京）咁點？我要make sure 80%人搞掂，先做普選。當然，反對國教係啱，因為呢班年輕人睇到嘢，我好多大陸朋友都話你班香港年輕人唔錯」。</p><p>睇淡港普選　撐佔中義士</p><p>爭取普選，陳果悲觀，「無他，如果香港有80%人出嚟示威，只有呢種力量會令政府冧」。可惜香港人並不團結，「先烈開咗嘅路，呢班人唔會珍惜，譬如秀茂坪三嫂一定覺得你班友搞事，佢日日煮飯，唔覺得有乜問題，而呢班人係大多數」。因此，陳果形容佔中義士天真，卻是必要的天真，「冇天真嘅人，呢個世界成立唔到，有儍勁先爭取到好多嘢，天真等於勇氣，有時都需要呢種勇氣」。<br>如果陳果是習總，可會放手讓香港自治？「如果我做，梗係放啦，有乜問題？點解佢哋咁驚？呢個係笨XX嘅諗法！50年（不變）就50年啦，快快過咗算數，51年後一同化，到時先算，實行咗諾言先，香港人50年過得快快活活咪算囉，係要搞到你狂風落葉，風風雨雨，我真係唔係好明」。<br>普選無期，CY未死，高度自治、50年不變統統唔畀，香港人只好打小人洩憤。某年驚蟄，即新曆三月初，陳果途經灣仔鵝頸橋下，發現一名好友在打小人，陳果驚問：「你真係打？萬一你打嗰條友死X咗，你點X樣？」<br>陳導演解釋：「打小人係溫柔的暴力，或溫柔的復仇方法，用幾十蚊可以達成願望，點解唔做？等於買六合彩，你明知機會只有唔知幾多萬分之一，點解你買？想要一點希望。如果上帝改遊戲規則，由𠵱家開始打小人好準，我話畀你聽，我做散工去打，到時打又手軟，收錢又收到手軟」。<br>他拍過《香港製造》、《去年煙花特別多》、《香港有個荷里活》等電影，擅長探討本土文化，「打小人呢個term又幾香港，呢幾年怨氣令你更加focus（專注打小人）。打小人唔係你獨有，唔係我獨有，任何人都去，所以阿鵬個角色我掉轉玩，你哋個個都踩梁振英，假設有日梁振英靜靜雞扮哨牙又好，化妝又好，落去搵人打，好正常喎，有冇可能先？」<br>CY當真淪落到打小人？「咁我唔知，但我見過佢落去買花（陳果辦公室位於花墟），一條友行吓行吓」。當下陳果心想：「咦，你都夠膽，一個人落嚟，其實我都眨咗幾次眼，係咪睇錯，我認人都好叻，應該冇睇錯。」<br>他擔心梁振英安危，只因香港就快爆煲，「社會一結怨，去返60年代放菠蘿（炸彈），一定有狂徒咁做，好多社會怨氣因為自己冇得發洩，甚至社會壓迫。哪裏有壓迫，哪裏就有反抗，毛澤東講得好啱，香港正係走緊呢條路，掉番轉頭玩之嘛」。60年代左仔放菠蘿，陳果預計不久將來有人向左仔放菠蘿，「就算唔放菠蘿，攞桶電油上巴士燒死人，將來有呢啲嘢，呢啲嘢會喺香港發生」。</p><p>大陸行家憎港人賺人仔</p><p>當其他導演紛紛北上拍商業片，陳果留港單打獨鬥，但他自言北上之期不遠，「可能我講出嚟，影迷有啲失望，大佬，搵食啫，我哋唔拍商業片好難做㗎！我堅持到𠵱家，我都覺得自己好難得，仲未投降，但我真誠地話畀你聽，我唔夠膽話我將來唔會投降」。<br>他透露：「大陸官問我幾時上嚟拍，基本上香港名導演都上晒去，我係最後一個俾人統戰。我唔反對，只係未搵到題材，究竟拍大陸文化定香港文化？幾年前有人搵我拍偶像電影，講中國30年來改革開放，香港人嘅貢獻，我話你千祈唔好，無可否認香港人對中國經濟起飛產生好大貢獻，但人一上咗神枱就忘本，你一講自己貢獻就死梗！」<br>中港矛盾日深，香港導演到內地賺人民幣談何容易，「我識一個大陸行家，好鬼憎香港人，成日喺我面前鬧香港人，唔知當我係乜人」。當時陳果不禁反問：「我唔明點解你憎香港人，係咪你屋企人俾香港人輪姦過？一係你俾香港人雞姦過？」對方答道：「佢哋上嚟賺人民幣！」陳果大罵：「人民幣係你㗎？關你X事？」<br></p><p>你想爆?幫你爆!<br>熱線電話：2990 7225<br>mailto:Bom@sharpdaily.com.hk<br>WhatsApp：9131 4511<br></p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>