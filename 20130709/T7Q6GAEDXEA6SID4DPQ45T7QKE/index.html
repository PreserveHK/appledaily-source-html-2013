<html><header><meta charset="utf-8"><title>中門大開：盲搶地禍害 - 添馬男</title></header><body><h1>中門大開：盲搶地禍害 - 添馬男</h1><p>政府盲搶地，正成為堆填區擴建之後另一大炸彈。為咗保命提振民望，梁振英只有兩招，一是搶地起公屋，一是派糖。香港唔係冇地，不少新界地預留畀原居民起丁屋，政府自然唔敢掂，林鄭咁打得，當年做發展局局長咪一樣唔敢郁丁屋政策，更何況陳茂波。</p><p>胡亂行事得人驚</p><p>至於踩入綠化地帶及填海，本來係方法，但遠水救不了梁振英近火，所以惟有向已規劃之土地打主意，一來已是平整熟地，可以快手搞掂，二來唔使得罪環保團體。搶地之外另一方法係提高地積比，上屆林鄭為落實曾蔭權進步發展觀，將新發展區密度降低，回應社會對保育訴求。<br>梁為追求短期建屋量，將一切推倒，加大地積比，結果將會令東北出現八萬五年代將軍澳「浩劫」。將軍澳發展密度比八十年代發展的沙田新市鎮更高，便是重量不重質之後果，老董年代為了提速建屋而置生活環境質素不顧。<br>目前群情洶湧反對擴建將軍澳堆填區那班日出康城居民，佢哋有苦自己知，臭氣沖天，根本不適合建屋，當年因為八萬五指標而開闢為住宅地，同樣是民粹式建屋運動的產物。<br>早前有退休高官私下表示，民粹式建屋運動令香港陷入規劃災難之中。有傳媒透露陳茂波已逼吳克儉將原本粉嶺私立大學用地交出，而皇后山軍營用地有大量斜坡，維修費高昂，發展局搶來興建公營房屋，將重蹈日出康城覆轍。梁粉盲搶地專門揀人恰，吳克儉冇背景冇後台，被搶地冇聲出，間接由陳茂波去否定了發展私立大學政策。<br>反之民政事務局局長曾德成後台過硬，上次盲搶啟德體育城已俾德成局長喝停，陳及梁粉們已經𤓓爆，今次陳茂波又想討好保育團體，盲搶粉嶺高爾夫球場，冇政策之下局長胡亂突發行事，簡直得人驚。<br>從政策而言，官地出租予文康體育團體乃民政事務局政策範疇，根本唔係陳茂波話事，佢不過係噏得出就噏。因此大孖沙不用擔心將來會籍變廢紙，因為陳茂波一定恰唔到曾德成，搶地一定唔會成功。<br>本來應該由林鄭做統籌，做好政策檢討，上立法會交代清楚，先至改土地用途，但因梁振英「成熟一項推一項」猶如盲頭烏蠅，一年下來仍未知改進，政府會因盲搶地而陷入內鬥之中，講到尾，係梁振英及梁粉們業餘政客行為所致。</p><p>添馬男</p></body></html>