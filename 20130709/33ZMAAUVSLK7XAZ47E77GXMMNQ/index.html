<html><header><meta charset="utf-8"><title>隔牆有耳：田少籲佔領CY爭普選 - 李八方</title></header><body><h1>隔牆有耳：<br>田少籲佔領CY爭普選 - 李八方</h1><p>建制派近排空群而出反佔中，不過論創意，八方首選自由黨，皆因佢哋覺得冤有頭，債有主，如果要爭取普選，咪去佔領政府總部、特首辦，甚至「佔領CY」都得，中環係香港地標，千祈唔好搞亂，仲話佔中「選址不合邏輯」。</p><p>立即政改諮詢先係上策</p><p>八方反而唔係好明自由黨嘅邏輯，即係佢哋唔反對公民抗命，只要唔喺中環搞就得﹖該黨唔同界別嘅議員自有一套說法，總之一句講晒就係怕影響金融中心地位，阻住市民搵食之類。該黨黨魁田北俊（田少）話，佢哋都爭取普選，認為「愛國愛港」嘅泛民人士都可以入閘選特首，不過爭取過程要講法治，唔係邊個惡啲就可以話事，如果唔係就好似內地咁「有法照犯」。</p><p>講咁耐，到底可唔可以搞佔領？田少話，佔領都唔係咁好㗎喇，不過係都要佔，就唔好喺中環，佢仲口快快話：「叫佢佔領CY（梁振英）！」自由黨又話，政府如果真係想避免佔中出現，唔係一味靠嚇，推卸責任就得，田少話CY馬上就展開政改諮詢先係上策。<br>自由黨仲好揼本宣傳反佔中，例牌印橫額、出動宣傳車，仲喺facebook成立Why Occupy Central討論區。咁田少會唔會索性去吓佔中商討日，直接表達關注呢？佢笑言自己好懶，反指自由黨搞活動，佔中發起人都可以嚟參與喎。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>