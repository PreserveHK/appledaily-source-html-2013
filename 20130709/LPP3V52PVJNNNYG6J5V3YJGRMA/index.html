<html><header><meta charset="utf-8"><title>隔牆有耳：太空旅行團　請港人做員工 - 李八方</title></header><body><h1>隔牆有耳：<br>太空旅行團　請港人做員工 - 李八方</h1><p>城中富豪去旅行，除咗去歐洲掃名牌、坐郵輪嘆世界，遲吓又多個choice喇，就係上太空。屬全球僅兩間提供太空旅行團公司之一嘅Space Expedition Corporation（SXC）噚日正式宣佈進軍亞洲市場，2015年首100個坐太空飛機飛越卡門線回望地球嘅名額，𠵱家剩番12個留畀亞洲人，畀得起168萬就可以參加！</p><p>大學畢業有熱誠就得</p><p>噚日SXC就進一步公佈太空旅遊嘅詳情。168萬除咗包括5至6分鐘太空飛行，仲包埋A330私人飛機接送、四晚加勒比海五星級酒店住宿、名錶一隻，同埋度身訂做1比12 嘅SXC太空人模型。SXC話呢個價錢隨時平過買架車，不過亦有人話寧願買架二手意大利跑車開心吓，邊樣抵啲就見仁見智喇。<br>SXC仲話呀，𠵱家喺香港設立總部，當然會請香港人做員工啦，不過由於呢個行業太新，根本唔會有具經驗嘅人才，所以要求好簡單，就係大學畢業，同埋有熱誠肯學嘢就冇問題。至於中國大陸亦係佢哋主打市場，預計未來有大約三成客仔係內地人，遲啲會物色更多國內代理吸客上太空。</p></body></html>