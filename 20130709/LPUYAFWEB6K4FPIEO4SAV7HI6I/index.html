<html><header><meta charset="utf-8"><title>Tom陽光妹湊仔嘆魚生</title></header><body><h1>Tom陽光妹湊仔嘆魚生</h1><p>【九龍城】樂隊Mr.鼓手、現年25歲嘅杜志烜（Tom）同22歲陽光妹何思諺（Leanne）前年奉子成婚之後，囝囝今年已經歲半，呢對年輕父母早前就試過喺銅鑼灣當眾鬧交，最後搞到一個向左走、一個向右走分開搭車。雖然一時水溝油，不過一時又糖黐豆，好似前晚11點，Leanne兩公婆帶住囝囝，同一名手臂有紋身嘅band友，一齊去咗九龍城獅子石道一間日本料理食飯。</p><p>Leanne戴住一頂佢近日經常都戴出街嘅闊邊帽現身，佢負責抱住囝囝，Tom就同個band友一齊傾住偈入座。入到餐廳，兩位男士坐埋一邊，Leanne就繼續照顧囝囝。佢哋睇嚟係呢間料理店嘅熟客，好快已經點咗魚生、雜錦壽司、燒物同日式大碗飯，佢哋三大一細都幾擦得。啲食物嚟到之後，Tom同位band友繼續邊食邊傾，而老婆就負責餵囝囝食飯同𠱁佢玩。Leanne可能見囝囝悶，於是抱咗佢去店內嘅金魚缸睇龜同魚。</p><p>帶埋囝囝開工</p><p>到Tom食飽之後，就同老婆分工合作，輪到佢抱囝囝四圍行，最後都係用睇魚缸呢一招，老婆Leanne至有時間食飯。<br>餐飯食到凌晨時分，臨走記者問阿Tom咁夜仲帶小朋友出街？佢就解釋話：「頭先帶埋佢去studio開工，佢喺嗰度瞓咗陣，𠵱家瞓醒咗啦。」<br>採訪、攝影：丁寧</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>