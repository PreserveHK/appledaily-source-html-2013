<html><header><meta charset="utf-8"><title>隔牆有耳：葉文娟履新　擺款唔見工會 - 李八方</title></header><body><h1>隔牆有耳：<br>葉文娟履新　擺款唔見工會 - 李八方</h1><p>社會福利署新任署長葉文娟噚日第一日履新，社福機構員工會諗住趁機向署長請願，見個面打個招呼，點知食咗個大檸檬，俾葉署長以「首日履新公務繁忙」為由拒見，只係派出助理署長馮民樂接信就打發佢哋走。嘩，好大嘅官威喎。</p><p>「好繁忙、開緊會」</p><p>同工會見面了解業界訴求點講都唔過份，何況工會嘅訴求都唔係乜嘢新鮮事，例如爭取社工同工同酬、增加社工工時規管，同埋將支援社工工作嘅青少年活動工作員常規化，照道理新官上任聽吓業界意見，了解社工關注乜嘢議題，應該對工作好有幫助。到底署長第一日返工，有乜嘢急住要做，仲緊要過「了解有乜嘢應該做」嘅呢？<br>工會代表話，以往試過趁前任署長出席公開活動遞交請願信，舊署長都願意撥少少時間聽吓 工會訴求，起碼見到一面。<br>雖然噚日係首次上社署請願，但勢估唔到社署職員一句「署長日程編排好繁忙、開緊會」就算，唔失望就假。不過話時話，新署長呢種閉門造車嘅態度，都好貫徹到梁班子凡事龜縮嘅作風，睇落有前途呀！</p></body></html>