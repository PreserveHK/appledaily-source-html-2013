<html><header><meta charset="utf-8"><title>中環在線：盛智文北上蒲老蘭「生活咁有趣　點解要停」 - 李華華</title></header><body><h1>中環在線：盛智文北上蒲老蘭<br>「生活咁有趣　點解要停」 - 李華華</h1><p>「蘭桂坊之父」盛智文出名鬼馬，佢身兼海洋公園主席，曾經扮水母、月老做宣傳，蘭桂坊北上發展，當然唔可以咁正經。噚日無錫蘭桂坊舉行動土儀式，盛智文以《職業特工隊》配樂，駛部鏟泥車入博覽中心會場，又與森巴女郎大跳森巴舞，講明咁高興，點可以畀佢停，直情唔識retire（退休）點串！</p><p>「使命係令所有人高興」</p><p>64歲盛智文喺無錫接受訪問時坦言，自己嘅使命係要令所有人高興，「如果我生活咁有趣，點解要停咗佢？」，「環遊世界我做咗，兒子又喺我身邊，我好享受目前每一日。」只要身體保持健康，有能力做，佢都唔會考慮退休。<br>佢阿仔Jonathan（盛凱）亦指，盛智文最怕悶，又冇耐性，舉例，「有次同佢打高爾夫球，一次過買咗10枝球棒，去到球場未打夠幾分鐘，佢已經喊悶要走。」喺阿仔心目中，盛智文冇個人興趣，唯一興趣就係返工，「叫佢退休，佢都唔知做乜好！」<br>話雖如此，盛智文近年已經將蘭桂坊生意交畀Jonathan打理，自己只負責策劃，例如蘭桂坊近年北上發展，成都蘭桂坊前年營運，海口蘭桂坊料明年初開張，無錫蘭桂坊開始發展。</p><p>蘭桂坊遲早上市？</p><p>無錫蘭桂坊約一半面積作餐飲，其餘設零售、娛樂同戲院，盛智文希望呢度日與夜都有得玩，再唔係只係夜晚先去蘭桂坊。短期內，蘭桂坊仲會落實去長沙發展，睇來蘭桂坊重提上市係遲早嘅事。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>