<html><header><meta charset="utf-8"><title>電視撈飯：王浩信熱吻胡定欣滴晒汗</title></header><body><h1>電視撈飯：<br>王浩信熱吻胡定欣滴晒汗</h1><p>胡定欣、王浩信大前日下晝喺觀塘拍無綫新劇《貓屎媽媽》一場咀戲，嗰日大熱天時王浩信仲要着晒西裝圍埋頸巾拍，所以見佢不停咁流汗，當為場咀戲試位時，王浩信成塊面都滴緊汗，定欣都忍唔住笑佢，不過定欣同王浩信合作無間，唔單止唔嫌棄，仲好有默契，完全冇尷尬，試咗位七次，真咀三次就搞掂。<br>定欣喺戲裏面同王浩信由細識到大，知道王浩信暗戀自己，但佢又唔多鍾意王浩信兼且王浩信同「細細粒」陳嘉佳係一對，所以一直冇拍拖，點知嚟到結局細細粒知道王浩信心意，主動退出成全佢哋，造就咗呢場咀戲。</p><p>定欣：錫慣晒！</p><p>其實定欣同王浩信之前喺《刑警》同《戀愛季節》都係做情侶但冇結果。定欣話：「啲粉絲好想我哋有好結果，嚟到第三次終於有喇。」既然咁好，會唔會嚟個法式濕吻呢？定欣笑住話：「係溫馨嘅吻，我同王浩信已經好有默契，放心。」使唔使做吓準備？定欣笑言：「唔使，錫慣啦！錫到好自然，有安全感，唔使搞咁多嘢囉。」<br>嘩，定欣講到錫到慣晒，王浩信老婆陳自瑤會唔會呷醋㗎？使唔使備案呢？王浩信笑言：「上一套《戀愛季節》都有咀戲，但冇鹽花，唔使備案，佢都係演員，絕對明白，佢會明白最緊要好睇。」</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>