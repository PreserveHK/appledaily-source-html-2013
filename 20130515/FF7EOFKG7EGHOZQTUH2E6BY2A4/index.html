<html><header><meta charset="utf-8"><title>中環在線：<br>下周二股東會　答傳媒話咁易<br>誠哥必讀Q&amp;A - 李華華</title></header><body><h1>中環在線：<br>下周二股東會　答傳媒話咁易<br>誠哥必讀Q&amp;A - 李華華</h1><p>長實（001）今年二月劃時代咁推售雍澄軒酒店，結果前日被證監會叫停，長實主席李嘉誠「頭馬」霍建寧噚日出席系內和記電訊（215）同和記港陸（715）股東會時，點都唔肯開金口，可能留畀超人下周二（21號）長實、和黃（013）股東會後親自回應。<br>除咗雍澄軒，超人之前從未正式開腔評論碼頭工潮，長實公關呢個星期肯定要發揮小宇宙，幫超人度掂啲模擬問答，傳媒肯定唔只問樓市咁簡單。華華姑且喺度幫長實公關度幾條模擬問答啦。<br><br>記者問：李生講過「君子愛財，取之有道」，又話富貴於我如浮雲，咁點解乜都賣，甚至拆售雍澄軒，誓要賺到盡呢？<br>超人答：乜你冇睇百佳廣告，話明幫「李」日日賺，有錢點解唔賺？<br><br>記者問：證監會一搬入長江中心就做你世界，你打算點？<br>超人答：佢蝦得過就蝦，我唔講嘞。<br><br>記者問：坊間普遍認為，碼頭工潮同拆售雍澄軒都係小超人李澤鉅話事，如果係真嘅，請問小超人會唔會覺得自己不孝，陷阿爸於不義呢？<br>小超答：Rubbish！<br><br>記者問：霍建寧先生喺工潮期間護主心切，一番「嚟做世界」言論惹來劣評如潮，俾人鬧爆，李生會唔會加佢人工？<br>超人答：你估有人迫佢咁做？係佢自己做之嘛。<br><br>記者問：李生曾經係唔少港人嘅奮鬥目標，碼頭工潮一役變成無良僱主佼佼者，請問有乜回應？<br>超人答：你邊間報館㗎！<br><br>以上純粹模擬問答，如有雷同，實屬巧合。<br><br>李華華<br>mailto:LiWaWa@AppleDaily.com</p></body></html>