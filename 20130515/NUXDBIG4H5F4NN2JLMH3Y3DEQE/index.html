<html><header><meta charset="utf-8"><title>中門大開：保命 - 添馬男</title></header><body><h1>中門大開：保命 - 添馬男</h1><p>鍾庭耀公佈最新民意調查顯示，梁振英的整體民望明顯下跌。雖然支持度跌幅不大，但已跌至3月初的水平，數值為49.0分。至於支持率，就明顯跌至29%，反對率亦明顯上升至54%，民望淨值大幅降至負25個百分點，三者都是其上任特首以來的最差數字。</p><p>常秘隱形　袖手旁觀</p><p>呢個月究竟佢做過乜嘢錯事令支持度大跌，睇埋政務司司長林鄭支持度也跌至上任以來新低就知乜嘢事，肯定同擦錯鞋盲捐一億畀四川賑災有關，因為近幾個月兩人同心攜手做嘅事，就只有盲捐呢單，自然齊齊中招。日前繼政治局常委張德江叫經民聯議員支持689外，另一位俞正聲又再喊話，叫人支持689，如此頻密為佢打氣，事不尋常。一個正常特首，又何須北京日日挺，而更詭異係京官越挺，建制派及商界就越同政府保持距離，真係阿崩叫狗，越叫越走。<br>春江水暖鴨先知，建制派唔想公開撐梁，當然係知道北京對佢有意見，𠵱家梁粉政權孤獨到冇晒朋友，比董曾二朝落台前之政治形勢更加惡劣，實際已面臨不可管治危機。早前陳茂波化身鍵盤大師，同反對解放軍碼頭團體市民口水戰，但由始至終得佢一條友，孤家寡人，其實諗落幾得人驚。與前朝相比，有一明顯改變，係今屆政策局常任秘書長好似閃晒人，冇聲冇氣，全線勒住唔為政府政策宣傳或打輿論戰。究竟乜嘢原因令常秘們袖手旁觀？同梁振英瞎指揮有關。梁經常只同茂波、善波、張志剛等密斟，政策局官員對自己瓣數內之決策不太知情，更何況常秘。政務官有一習慣，如果越早buy in，有份出謀獻策，自然日後會護航，反之根本冇ownership，冇人尊重及徵詢意見，一定會袖手旁觀。<br>政務官系統之外，建制政黨及行會成員一樣隔岸觀火，財委會拉布，大家當睇唔到，田少仲有型，認為政府誇大財政危機。佔領中環更離奇，人人封口唔講。一個完全冇政治動員力的特首，試問如何維持有效管治？目前大環境已經唔算差，外邊無風無浪，而民望已經尋底，反彈乏力，一旦經濟逆轉，以689個人政治能量，實在無法應付。<br>上任近一年，交唔出任何實際政績，一味吹水，連施政報告內承諾成立的委員會，好多仲未見影，29%支持率，遠低於四成親建制基本支持盤，今年七一遊行，相信至少有三四十萬群眾上街，要求梁振英下台，29%未算最低！<br>梁要保命，惟有不斷在特區內挑起政治矛盾。<br><br>添馬男</p></body></html>