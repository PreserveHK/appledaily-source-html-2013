<html><header><meta charset="utf-8"><title>朱咪咪7字馬金剛救駕</title></header><body><h1>朱咪咪7字馬金剛救駕</h1><p>58歲的朱咪咪前晚第三次踏足紅館開騷，雖然沒有勁歌熱舞，但她在台上施展「7」字馬，技驚四座，還要金剛上台救駕。咪咪即場演繹容祖兒的《我的驕傲》，更刻意扮祖兒唞大氣，揶揄當今歌手唱歌唔夠氣。</p><p>朱咪咪前晚在紅館舉行「大吉利是演唱會2013」，她曾透露與澳門猛人「崩牙駒」尹國駒相熟，每次演出崩牙駒母親定必捧場，但前晚卻未見駒媽蹤影，反而前特首董建華太太董趙洪娉有到場欣賞，全場爆滿。<br>朱咪咪的生鬼性格令現場氣氛高漲，她率領兩條幼獅出場，不停伸手收利是，並笑說：「放手啦，你阻住我攞利是呀，新年摸我做乜，摸獅頭嘛！」但當有人送花時，她即大嗌：「咪話折現囉。」後來知道是董太所送，即尷尬說：「哦，咁多謝多謝！」</p><p>寸祖兒唔夠氣</p><p>朱咪咪獻唱多首經典金曲及與謝雪心合唱粵曲，當唱到容祖兒《我的驕傲》時，她刻意學祖兒唞大氣，她寸完又讚說：「真係唔慣咁唞氣，咁唞乾到喉嚨脫水，但我都佩服佢哋，唱到咁都咁好聽。」之後又邀請台下的老翁合唱，她說：「我雖然係馬拉雞（新加坡人）嚟香港三十年，見到釣魚台單新聞都把幾火，要唱番首《勇敢的中國人》，等我搵個八十後，係八十歲後嘅人一齊唱。」可惜老翁歌藝勁差，被她取笑是百世難求無音質的奇才。<br></p><p>《烏蠅的啫啫》</p><p>古明華和金剛擔任特別嘉賓，朱咪咪在《巴不得媽媽》演蘇基古明華母親，咪咪笑說：「你老母我呀！」引得全場發笑。朱咪咪還即場表演似足「7」字的一字馬，結果要金剛上台「救駕」扶起她，二人大講有味笑話，朱咪咪問金剛怎樣來香港，金剛說：「打（搭）飛機嚟。」之後又用諧音說：「今日我哋合唱《烏蠅的啫啫》，係《無言的結局》廣東話諧音。」朱咪咪還要求金剛將所得利是分一半回佣，笑說：「唔畀就閹咗你。」<br>採訪：藍文浩<br>攝影：黃偉雄</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>