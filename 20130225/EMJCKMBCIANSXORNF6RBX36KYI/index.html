<html><header><meta charset="utf-8"><title>中門大開：核武效應 - 添馬男</title></header><body><h1>中門大開：核武效應 - 添馬男</h1><p>港大法律系學者戴耀廷在《信報》發表佔領中環文章後，在社運界一直如火山下熔岩，一直翻滾，好多人以為冇乜嘢，實情係正醞釀成一次大規模公民抗命運動，客觀後果足以令梁振英政府倒台。</p><p>好多人以為同以往長毛社民連或人民力量街頭行動一樣，只係小眾行動，但實際上如果成功發動一萬人癱瘓中環，等同了群眾起義。好多人奇怪何以今次激進行動，竟出自溫和學者之手。呢個局面同北京及中聯辦對泛民玩得太盡有關，上一回政改，民主黨同北京達成協議，背後有親民主派學者支持，但到立法會選舉，民主黨受狙擊，付出沉重代價。自此走談判及溫和路線正式結束，而當日促成談判的溫和勢力十分失望，戴耀廷、陳健民等人對北京仍以敵我矛盾去對付民主黨反感。<br></p><p>佔領中環　必須中產支持
</p><p>戴耀廷佔領中環之舉，成功關鍵是要靠普羅本土中產香港人，而非泛民基本盤及社運人士。因為整個公民抗命行動，必須先佔有道德高地，才能壓服犯法、搗亂、阻礙巿民上班及香港金融運作的指控，而佔領運動之道德感召力，先是來自非政客戴耀廷，冇人會懷疑佢有個人政治利益，更重要是運動主體，應是中產香港人，而非政黨人士。反國教運動成功，係領導核心來自學生及家長，而非政黨及社運界。<br>動員中產本來就不容易，尤其是公民抗命，但有了梁振英，一切就水到渠成，佢那種低劣政治表現，過去一年已令中產十分不滿，佢在政改問題上表現出之傲慢及冇誠意，更係火上加油。梁振英為佔領行動提供了客觀成功條件，佢政治上仍停留在過渡期中英鬥爭思維，視泛民為政治敵人，將親疏有別執行到底。面對佔領中環，佢只會火上加油，無能力緩和。<br>當佔領運動成形，便有自己一套運作邏輯，要煞停也不容易，究竟是明年七一，還是今年七一已發生，真係講唔準。過去香港人群眾運動一般係形式主義，鮮有打真軍，今次嚟真，會有大殺傷力，猶如核武威嚇作用，至少北京不能再借梁振英玩弄香港人。如果以為用鼠王芬噏兩句就嚇窒香港中產，中聯辦未免太幼稚也太低水平。今次至少可迫北京早日落場了。<br><br>添馬男</p></body></html>