<html><header><meta charset="utf-8"><title>中環在線：廖氏富三代賣超豪咖啡 - 李華華</title></header><body><h1>中環在線：<br>廖氏富三代賣超豪咖啡 - 李華華</h1><p>創興銀行（1111）創辦人廖寶珊家族第三代成員廖偉芬（Jennifer）係咖啡連鎖店老闆，其中一個品牌The Coffee Academïcs最近喺灣仔開分店，仲搞新意思，引入一種叫做orange honey Geisha嘅咖啡豆，Geisha呢隻咖啡豆相當罕有，聽聞喺外國普通一杯要賣600至700元。<br>今時今日，咖啡店多到拍得住便利店，要突圍而出認真唔易，Jennifer有嘅係財力，今年就不惜工本，將每年產量只得100磅嘅orange honey Geisha，以拍賣形式成批買晒返嚟，放喺新店，矜貴到暫時唔賣，要參加佢哋嘅品味咖啡班先有得飲。<br>新店就有一個類似試酒會嘅場地，畀咖啡愛好者參與品味咖啡班，價錢未定。仲有一部全港獨有嘅咖啡機，話沖出嚟嘅咖啡口感特佳，部機盛惠25萬元。陳豪唔知要唔要衝去試試。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>