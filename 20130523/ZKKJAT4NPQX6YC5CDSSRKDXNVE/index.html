<html><header><meta charset="utf-8"><title>沙膽虹手記：<br>自己友都難以再用 - 沙膽虹</title></header><body><h1>沙膽虹手記：<br>自己友都難以再用 - 沙膽虹</h1><p>張震遠身為超級梁粉和行政會議成員，四出撲水救香港商品交易所，明顯存在利益衝突，水洗都唔清，怎料此君睜大眼講大話，周日還信誓旦旦話自己和商交所沒有欠債，但實情是連數碼港辦公室的租金亦屢屢拖欠，欠幾個月才還一些，十足粵語殘片年代新馬仔鄧寄塵被陶三姑追租的寫照，至上月還拖欠七百萬租金。究竟這筆數還清了沒有，商交所並不回覆，即使他被《蘋果》揭發四周撲水周身債當天就班到水還清，一間連租都冇得交的公司，仲可以話自己冇負債，令人覺得其財政好健全，不是誤導大眾就是語言偽術，咁嘅大話精還留在行會幹嘛？香港難道冇人到咁，非要一個張震遠不可？<br>梁振英處理危機亦真夠差勁，一直採取被動，商交所交易牌照也是張震遠自動交還，連暫停公職也是張震遠向特首申請。沙膽虹心諗，有冇搞錯！證監不是周三就有證據顯示商交所涉及違規問題「事態嚴重」，提交商罪科跟進嗎？為何特首不下令證監在周三晚開記者會，馬上停止商交所運作，未平倉合約在周四早上平倉，並即時暫停張震遠所有公職？梁振英用人不善，又欠危機處理，護短兼優柔寡斷，以至醜聞直接燒到政府管治誠信頭上，就算是阿爺自己友，阿爺亦未必有辦法再用。<br></p><p>沙膽虹<br><br>twitter賬號：khcheung1</p></body></html>