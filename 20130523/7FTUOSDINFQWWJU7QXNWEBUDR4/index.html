<html><header><meta charset="utf-8"><title>張耀揚孖開胸壯男濕平</title></header><body><h1>張耀揚孖開胸壯男濕平</h1><p>【中環ifc】現年49歲嘅張耀揚，自從06年被傳喺健身室識咗性向成疑嘅蔡一傑後，兩男驚爆斷背情，不過佢哋唔多介意。張耀揚前日一身西裝look現身中環ifc，而跟住佢身後嘅大隻仔，竟然唔係傑仔，換咗另一位chok男。<br></p><p>見記者速逃
</p><p>前日下晝4點幾，張耀揚拎住個公事包，急步入咗商場內嘅Zara，尾隨有一名年約30幾歲、身形高䠷嘅短髮男子，上身恤衫仲係半開胸，加副太陽鏡箍頭，步法好似行catwalk，chok到惹人注目。<br>佢哋喺男裝貨架度係咁睇，不時有傾有講，唔知chok男講咗乜，冧到張耀揚係咁笑，笑到哨牙都出埋嚟。不過當佢哋發現有記者影相，張耀揚立即冇心機買嘢走人，chok男就刻意同佢保持距離，有啲此地無銀感覺。<br></p><p>張耀揚舊年曾被傳同傑仔秘交六年，有指佢哋成日互訪對方屋企，佢哋舊年又前後腳去李璨琛婚宴，離開時因俾記者撞破，被迫冇癮分頭走。<br>傑仔其後大方承認大家係好朋友，仲自爆識咗27年。咁佢哋一定好多共同朋友，唔知張耀揚身邊呢個男性好友，又有冇介紹畀傑仔識？<br>採訪、攝影：彭琮然</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>