<html><header><meta charset="utf-8"><title>中環在線：<br>減消費　中煉化唔搞慶功 - 李華華</title></header><body><h1>中環在線：<br>減消費　中煉化唔搞慶功 - 李華華</h1><p>新股上市係大工程，按慣例，公司掛牌當日都會搞慶功宴慰勞一班投行賓架、律師、會計師等，但凡事都有例外，今日掛牌嘅央企中石化煉化（2386）就唔會搞慶功，管理層出席完上市儀式就飛番北京，原因？咪就係要慳錢，配合中央限制三公消費囉。</p><p>銀證懶理　食餐勁</p><p>以往大型中資新股上市後，多數喺金鐘、中環五、六星級酒店大排筵席慶功，最少都有20、30圍，有時仲會請嘉賓表演，幾百萬元埋單閒閒哋。但家陣中央提倡限制三公消費，央企要率先響應，中石化煉化上市後，搞慶功宴呢類公務招待消費可免則免。<br>聽聞，自從國家主席習近平嘅節儉宣言一出，所有央企飲茶灌水都收歛咗好多，但呢個情況暫時只適用於央企，噚日掛牌嘅地方企業銀河證券（6881）冇咁慳，都有設慶功宴。</p></body></html>