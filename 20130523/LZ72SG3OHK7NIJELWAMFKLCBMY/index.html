<html><header><meta charset="utf-8"><title>專題：揭花美港男真面目</title></header><body><h1>專題：揭花美港男真面目</h1><p>認為男人化妝就是「娘娘腔」，可能只因你不夠潮而已。<br>受到一股韓國美男子妖風吹襲，脂粉撲向一眾港男面上，化妝逐漸變成部份港男的習慣，「好似走火入魔咁，即使約人遲到都要化，唔化妝唔敢落街」，從事市場推廣的Steve睜眼說。<br>「現時報讀化妝班嘅男生佔20%，無論係男售貨員、企業總裁或總理，都希望以化妝改善精神自信，取得更高信任」，資深化妝師Kenneth指，男士化妝只為面部修飾，若化妝後沒人察覺便算是成功的「男人妝」。　記者：羅鈺歡　攝影：劉脗文、胡智堅</p><p>黃子華曾經在棟篤笑中說過「化妝後仲認得你嗰啲叫化妝，認唔出嗰啲叫喬裝」，這天訪問化妝男Steve，他即場向記者示範卸妝及上妝過程，前後只需15分鐘，化妝後看不出「粉飾」過的痕迹，但明顯更精神，而面上一些暗瘡印也消失了。<br>「𠵱家好似走火入魔咁，接受唔到自己唔化妝出街，明知遲到，都要化咗妝先出門口」，已有三年化妝經驗的他，每日大約花半小時化妝、卸妝及護膚。他說以前自己和一般香港麻甩佬無分別，「刷牙洗面就落街」，目前卻要提早起身，雖然辛苦，但每日樣子「醒神」一點也算值得。<br>Steve今年23歲，是一名「直男」，任職市場推廣員，在一次工作中認識了化妝學校的導師，才知自己「樣衰」，「當時個老師就話我好似個稻草人咁，身型瘦、皮膚差、暗瘡多，嗰時先知道人哋睇出我咁多問題」。</p><p>上化妝課　月花逾千變靚啲</p><p>被人狂彈後奮發做人，為了工作時樣子更精神，他嘗試自己畫眼線，結果又出事，「嗰次係我第一次用化妝品，以為畫粗啲對眼會醒神啲，點知係人見到都狂笑，仲同我講『男人畫眼線要向內畫㗎！』，我嗰時先知男人化妝都有學問，所以決定報讀男士化妝課程，真真正正學化妝」。<br>學成後，他承認在工作上帶來相當多好處，「化妝後的確自信咗，講嘢都大聲啲，仲多咗好多女性朋友」。被人讚靚後，就無法回頭，開始每日都要化。「其實我好厚妝你唔知啫！」為求靚樣，他月花600元及700元買護膚品及化妝品，也覺得物有所值。<br>男人化妝除了美化外表，原來連心態也起了很大變化，Steve說懂化妝也等於擁有一面照妖鏡，可看清街上那些才是真正靚女。「未學化妝前覺得通街都係靚女，但學識後發覺原來好少，因為一眼就睇穿佢哋濃妝艷抹背後嘅真面目，真正靚女好少」。看穿港女真面目後，他卻沒有因此「揀飲擇食」要求極品，反而不求樣靚，只求人品。「揀女朋友，都係內涵最重要」，當真是曾經滄海難為水，除卻巫山不是雲。<br>不過他認為女人化妝還是很重要，但要以淡妝為主，「男人總係話唔鍾意女朋友化妝，其實口不對心，有次朋友帶埋女朋友出街，但個女仔冇化妝，個男朋友竟然話『你咁嘅樣我點帶你去玩呀！』」，所以不論男女，其實大家都喜歡看靚樣。<br>以前化妝品少有男士專櫃，直到近年韓國劇集、電影及音樂等旋風式襲港，美男妝開始成為少男的模仿對象，加上韓國將BB cream及sleeping mask等產品發揚光大，技術遠超外國，韓式妝容成為八十、九十後的追捧熱潮。<br>「個人化妝課程近三至四年因韓風變得大眾化，現時收生比例大約每15名學生中，就有三名係男生」，資深化妝師Kenneth透露，不少男性售貨員、教師、企業總裁及總理等需要見人，都會化妝示人，這是一個有禮貌的表現，「行出嚟都唔精神，點會有說服力呢？」他說男士化妝已變成不少人日常生活的一部份。</p><p>心理學家：化妝男缺自信　上司唔like</p><p>臨床心理學家葉妙妍（圖）卻有另一番解釋，她認為男性化妝可能是自信不足而至，她提醒大家不要過分依靠外表來提升自信，「好多時年輕人出外工作，上一輩嘅傳統男上司未必接受現代男性化妝，可能會誤解你嘅工作態度，亦都唔好浪費太多時間去化妝，或經常作為話題，會忽略咗正常嘅溝通技巧同別人嘅內在美」，她說太沉迷偏離現實，被社會排斥的機會更高。</p><p>你想爆?幫你爆!<br>熱線電話：2990 7225<br>mailto:Bom@sharpdaily.com.hk<br>WhatsApp：9131 4511</p></body></html>