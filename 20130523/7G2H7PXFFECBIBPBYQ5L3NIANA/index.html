<html><header><meta charset="utf-8"><title>唯恐見頭版 - 左丁山</title></header><body><h1>唯恐見頭版 - 左丁山</h1><p>商交所執笠，聽聞首先係自動引爆，以免受證監會逼令「撤回 」（revoke）牌照，隨時弄出政治風波，令梁振英尷尬。你知啦，梁先生就任特首之後，掛住「打好呢份工」，除咗上京入內地之外，甚少外訪，但就任將近一年，都要出去見吓人㗎，以前曾蔭權去外國見人地國家領導人嘅噃。六月中，梁特首訪問美國，到紐約見市長彭博，三十幾位中外商界人隨行以壯聲勢，並且可能在隨行商家中選一位出任下屆貿易發展局主席。<br>在此時刻，張震遠之商交所事件，本來最緊要迅速淡化，淡出，唔好發生任何「醜聞」，俾蘋果煲大，點知內情複雜，警察商業罪案調查科加入調查，張震遠難靜雞雞收科咯。報界在上星期四晚已聽聞證監會可能就商交所牌照發出新聞稿，但內容不知，報界等到截稿時間，證監會仍然冇動靜，到咗星期五佛誕假期，據聞有幕後集資拯救、撲水行動，但卒之冇人願做白武士。到咗星期六，張震遠約見部份傳媒，消息一傳出，商交所唯有宣佈自動放棄牌照，即時生效。發放新聞都有時間考慮㗎，在周末假期，再加上湯顯明到立法會作供嘅新聞，好有可能遮掩商交所失利嘅消息嘅，但咪一樣上咗頭版！<br>湯顯明新聞冚唔到商交所執笠，係因為湯顯明並無爆炸性洩秘，雖然做過大官，湯顯明唔知係唔係精神壓力太大，呢次公開露面，在立法會似是一位怯場新丁，講說話吞吞吐吐，支吾以對，有時逐個字講，顯出心情恐慌，全無大將風度。因律政司已批准廉署內部成立特別調查隊，由現任專員白韞六掛帥查湯顯明，湯顯明自然輸了陣勢，但俗語話「輸陣不輸人」，佢可以擺出一個「自反而縮雖千萬人吾往矣」嘅態度，講說話大聲啲，決斷啲，勇猛啲，顯出一個曾任紀律部隊首長嘅威猛形像，但依家在立法會俾人睇到佢似乎係一個被警察拘留，搵埋律師到警署簽保嘅縮頭小人物，令人失望到極。今時今日，廉記案件唔止係法律程序戰，亦係公關大戰，最佳例子就係陳志雲案，陳志雲慘被電視城遊街示眾，但佢創先河見傳媒，講一句「假的真不了，真的假不了」，立即挽回陣勢，湯顯明有冇咁嘅guts？</p></body></html>