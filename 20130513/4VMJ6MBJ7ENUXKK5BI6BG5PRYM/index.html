<html><header><meta charset="utf-8"><title>隔牆有耳：<br>周浩鼎　唔識一人一票點解 - 李八方</title></header><body><h1>隔牆有耳：<br>周浩鼎　唔識一人一票點解 - 李八方</h1><p>《城市論壇》噚日傾普選特首方案，各黨各派都有代表現身，各自表述。不過，最令八方印象深刻嘅係有個學生哥發言時，問各政黨係咪一人一票選領導層。青年民建聯主席周浩鼎當時係咁答：「我哋民建聯嘅領導層由黨員選出，由一人一票選出。」之後青年民建聯副主席陳威雄就補充，民建聯主席由黨員產生，因為佢哋係最多黨員嘅政黨，所以選民基礎大。<br>事實係咪咁呢？民主黨柴文瀚即場踢爆民建聯唔係一人一票選領導。八方簡單講解吓民建聯領導層點產生，讀者就知佢哋有幾民主。首先，號稱2萬會員嘅民建聯，只有合資格投票黨員先可以選中委，跟住中委互選產生常委，再由常委互選正、副主席等領導層。呢啲都叫做一人一票？</p></body></html>