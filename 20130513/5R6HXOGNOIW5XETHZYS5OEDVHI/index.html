<html><header><meta charset="utf-8"><title>電視撈飯：四百蚊掃四集餸<br>肥媽教師奶打斧頭</title></header><body><h1>電視撈飯：四百蚊掃四集餸<br>肥媽教師奶打斧頭</h1><p>最近無綫黃金時段兩線劇集《神探高倫布》同《金枝慾孽貳》收視插水式創低位，真係沒有最低，只有更低，連處境劇《愛．回家》嘅收視都贏佢哋，其實仲有另一個收視奇葩，就係肥媽瑪利亞同陸浩明主持嘅《食平D》，因為教師奶點整平靚正嘅餸而有捧場客，平均收視有20點，有成128萬觀眾睇㗎！<br>日前肥媽同陸浩明再次出動，去到筲箕灣街巿，走入大街小巷買餸搵食，街坊一擁而上嚟學嘢，仲親眼睇住肥媽點樣買晒錄影四集節目嘅餸菜材料，都唔使400蚊。肥媽帶住大家竟然搵到最平20蚊買到七條馬友魚，真係寶物難尋！</p><p>陸浩明自嘲小學雞
</p><p>七歲入廚嘅肥媽話自己最擅長煮大鑊飯：「我屋企人多，六個仔女十二個孫，每人食飯點一樣餸，我都唔使諗煮咩，而且我啲家人住唔同地方，所以真係去晒咁多街巿買餸煮飯畀仔女同孫食，有乜辦法唔知價。」陸浩明就跟住肥媽做揸數畀錢，自嘲入廚係小學雞程度。<br>有時肥媽買餸平到有錢剩，仲可以「打斧頭」有錢落袋，肥媽好大反應話：「唔打斧頭就死啦，點當家呀！尤其喺以前嘅年代，我啲小積蓄都係靠打斧頭剩落，唔打斧頭唔係女人呀！」唔怪得肥媽咁受師奶觀眾歡迎啦！</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網 http://hk.add.nextmedia.com睇番足本網上版，除咗有專訪外，仲有好多時裝靚嘢睇！ </p></body></html>