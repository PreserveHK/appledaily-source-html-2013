<html><header><meta charset="utf-8"><title>隔牆有耳：<br>小貪湯長洲蓄勢娛賓 - 李八方</title></header><body><h1>隔牆有耳：<br>小貪湯長洲蓄勢娛賓 - 李八方</h1><p>星期五又長洲太平清醮，噚日八方入咗去八吓，見到島上居民已經準備就緒，迎接數以萬計嘅賓客。今年飄色一如以往針砭時弊，貪湯豪飲茅台、財爺又再計錯數，谷到一肚氣嘅小市民，見到小朋友維肖維妙嘅造型肯定拍手叫好！<br>噚日好多飄色隊伍都落力做最後準備，幫小朋友「試色」。惠海陸同鄉會繼以往「廿蚊張」等飄色大獲好評，今年再獻新猷扮「貪湯」，手上又有厚禮又有山珍海錯，仲有支貴州茅台，上面仲有位紅顏知己陪飲陪食。</p><p>財爺仔手執「荷蟹」</p><p>中興街坊值理會派出兩台飄色，其中一台係財爺「中剷」炒「荷蟹」，古裝造型仲有個名叫「曾造財」，諷刺財爺年年預算赤字，但又年年有餘咁好意頭，可憐上面嗰位靚靚中產，銀包得番稅單差餉煤氣電費單，但係公屋居屋呢啲社會福利又冇份，真係何以和諧呢？另一台就一身《金枝慾孽》古裝look，縮水高流斐同如妃應該合晒電視迷口味。<br>大熱平安包精品亦已經開賣，由咕𠱸到磁石一應俱全。食得嘅平安包，今年賣八蚊個，比舊年貴一蚊，老闆話通脹壓力大，加少少係情非得已，預計打醮當日賣出超過一萬個，生意應該勝過舊年。</p></body></html>