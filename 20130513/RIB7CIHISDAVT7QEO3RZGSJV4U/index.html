<html><header><meta charset="utf-8"><title>不知薑花吸養份</title></header><body><h1>不知薑花吸養份</h1><p>歸園田居，是郭瑞和（Paul）縈繞一生的夢。走過30年世俗眼中的標準人生路，他毅然放下量尺，忘掉工程師的亮麗身份，反璞歸真，在錦田四排石村建築理想中的閒適農莊。「行事在人，成事在天」，拿起鋤頭的他不再執着，豁然面對不測風雲。<br>「細個住何文田山谷石屋，附近有人種田，綠油油好靚，不如我第時都種田啦」。農業無出路，中五畢業時他對父親道出理想，換來一盆冷水照頭淋。父親堅持社會發展傾向工商業，他最終報讀理工學院工科繼續進修，「之後一路做嘢，𠵱家退休想過番自己鍾意嘅生活」。機緣下，Paul在有機耕作班結識一位新界地主，對方願意將錦上路一幅已荒廢十多年的30,000呎農地租給他，「好開心，農場風景好，同埋好鍾意睇到啲嘢成長」。</p><p>興建溫室親力親為</p><p>復耕是龐大工程，首先要將遍地野生薑花連根拔起，由翻土到興建溫室均親力親為，他花上十個月時間「愚公移山」，闢出私家路「恩典之路」，「一手一腳規劃，特別有成功感」。初試農耕，Paul說最難是掌握時節和土壤情況，試過炎夏種薯仔，「種落去死晒，因為天氣熱薯仔唔長」；也曾誤以為土壤肥沃，結果農作物全部「奀吱吱」，「見到啲泥黑麻麻就以為幾好，應該好肥啦」，後來才驚覺泥土養份早被薑花「吸乾吸淨」，「嘥咗啲時間先摸索到幾時落幾多肥」。<br>天氣總令農夫又愛又恨，數月前天氣乾爽，令草莓好收成；4月初連日暴雨，令番茄受霉菌侵襲，大半枯萎，「做農夫真係要睇天做人。風調雨順當然最好，但唔好彩嘅（農作物）死咗咪種過囉，無乜嘢好怨，種嘢就係咁」。由「玩玩吓」起步，無心插柳卻建立一盤生意，「開頭純粹想做一直好想做嘅事，做落發現有機農業有發展潛力，咪試吓做大佢」。港人對有機菜需求越來越大，年輕一代和中產家庭是主要客源，「一星期同我哋買百幾蚊菜，一個月都係五百幾蚊，中產接受到」。</p><p>分租農坑與眾同樂</p><p>生意漸上軌道，他闢出農莊一角間成50個小農坑，分租予希望體驗農耕生活的同道人。租客享受田園生活，是他最欣慰的事，但偶爾也感洩氣，「試過有人好開心租咗塊地，後尾唔知係唔得閒定冇心機啦，同我哋講畀多幾百蚊，搵我哋幫佢睇住塊田，然後佢自己可能幾個月都唔嚟一次」。<br>政府對農業支援乏善足陳，Paul建議政府補貼有機農戶，例如資助蔬菜統營處以市價28元一斤向農戶收菜，再以低於20元的批發價賣給菜販，「農夫收入有保障啲，市民亦可以食平啲嘅有機菜」。他深知要達成這目標不易，「齋講支持但冇行動，本土農業唔會自己識復活」。</p></body></html>