<html><header><meta charset="utf-8"><title>股場放大鏡：瑞房後市睇高一線 - 歐陽風</title></header><body><h1>股場放大鏡：<br>瑞房後市睇高一線 - 歐陽風</h1><p>港交所（388）首季賺11.58億元，按年僅增0.87%，每股盈利1.01元，業績出街後幾乎被全城大行睇淡，目標價低至95元，咁齊心被唱淡叫沽，頗為罕見。當日被港交所CEO李小加吹到上天，又話有協同效應又話買到好嘢的倫敦金屬交易所（LME），除稅前溢利佔約7%，現在一改口風，說LME僅處於投資階段，財務貢獻有限。<br>港交所透明度非常高，不用看甚麼財務數字，單睇港股成交毫無起色，大概已估到其投資前景有幾好。事實上恒指不足一個月升了近二千點，同期成交卻持續低迷，箇中原因令人費解，怎能寄望會突然壯旺？</p><p>銷售理想　估值偏低</p><p>要揀中股票不容易，可多參考大行睇法，有A組經紀幫手，股價較強勢。瑞安房地產（272）上周公佈4月錄得的合約物業銷售額14.71億元（人民幣．下同）；今年首四個月累計為46.5億元，按年增342%，達全年目標90億元的52%。<br>鑑於公司擁有充足的可售資源，以及低基數效應，法巴發表報告指瑞房今年銷售將顯著改善，又認為瑞房潛在分拆投資物業組合，有助於釋放價值，使管理層可以集中在住宅物業，故重申買入評級，目標價3.37元。<br>法巴指，瑞房自公佈供股後已跌近兩成（以出報告時計），較資產淨值折讓58%及市賬率0.4倍，為同類公司中估值最低之一，照咁計應該仲有頗為可觀的潛在升幅。</p><p>歐陽風</p></body></html>