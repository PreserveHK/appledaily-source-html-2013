<html><header><meta charset="utf-8"><title>隔牆有耳：<br>長毛惹火　樓下當災 - 李八方</title></header><body><h1>隔牆有耳：<br>長毛惹火　樓下當災 - 李八方</h1><p>長毛梁國雄喺立法會嘅辦公室前晚失火，好彩有自動灑水系統救熄咗場火。祝融光顧，長毛間房變晒樣就唔在講，最慘係啲書濕晒，火災變書災。其他議員嘅房間亦被殃及，長毛樓下嘅教育界議員葉建源最慘，成間房幾乎被洗白白，打開個櫃桶，全部都係水，仲要浸住部電腦。</p><p>葉建源電腦可能報銷</p><p>先講吓長毛間房，劉曉波同劉霞幅畫燒燶咗，劉曉波個頭像燒咗大半。長毛個迷你圖書館更損失慘重，由於灑水系統全方位噴射，搞到過百本書濕晒，火警現場，似書災、水災多過似火災，佢家吓要「曬書」善後。長毛話，起火原因有待警方查，但就話自己噚晚冇喺個間房食煙喎。<br>不過，成件事最無辜都莫過於係喺正長毛樓下個單位嘅葉建源啦，佢話，周日晚趕返去睇自己間房變成點，一入到去，成個天花板滴緊水。除咗成張枱濕晒，個櫃桶都係入晒水，入面部電腦好有可能報銷，地板下面嘅水多到好似可以養魚。葉建源話，一定要追查吓點解樓上灑水，樓下會搞成咁，睇吓係咪當日立法會匆匆入伙趕工惹的禍。<br>葉建源隔籬房嘅莫乃光亦都不能倖免，好彩嘅係，佢部iPad濕咗但仍然冇事，都幾堅喎，但張報稅單同啲藥物就濕晒，咁可唔可以唔報稅呢？喺長毛隔籬房嘅范國威，都要打開晒個地板吹番乾，好彩佢啲畫作冇受太大影響。民主黨單仲偕都話自己啲文件濕晒喎。</p><p>重案組唔理   CID跟進</p><p>呢單火，家陣由中區警區刑事調查隊（俗稱CID）第三隊跟進。查實發生火警嘅地方仲係喺立法會，唔知點解禿鷹唔派出重案組唔跟跟佢呢？唔通重案組近排忙緊「低調」執法？<br><br>李八方<br>mailto:pf_lee@appledaily.com</p></body></html>