<html><header><meta charset="utf-8"><title>爽報左傾？ - 左丁山</title></header><body><h1>爽報左傾？ - 左丁山</h1><p>劉夢熊突然向梁振英、張震遠擲「炸彈」，公開指責佢地講大話，梁振英根本冇搵過「專家」視察山頂梁宅之僭建。現在講清楚啦，梁粉內鬨，唔係劉夢熊講大話就係張震遠講大話、梁振英一派胡言！劉夢熊講大話猶自可，佢根本冇乜社會地位，有識之士根本當佢笑話一場，只係梁營當初視之為重要爛打棋子啫。張梁講大話就大件事，按西方標準（對唔住，成日講西方標準），政治人物講大話，係冇法子再擔任公職嘅，即係玩完咁解。今次立法會內嘅反梁倒梁派有劉夢熊送上火箭炮，唔發動總攻擊就係膽小鬼。<br>在有缺失嘅選舉制度下，選出梁振英領導香港，十分氣人，當務之急是民主派盡力爭取2017年特首普選係真普選，不是鳥籠裏的普選，讓候選人只係梁振英對曾鈺成，其他人士只能袖手旁觀，頂多放棄投票。劉夢熊在《陽光時務週刊》之言，十足係粵語殘片內之怨婦罵佬，條佬媾女時，向怨婦開出甚多空頭支票，但得手後，全部支票彈票，不得兌現，於是怨婦一哭二罵三上吊，威脅不成之餘，索性扯爛塊面，向記者爆料，係要唱衰條佬，公眾睇戲之餘，對兩人都不應全部相信。<br>講番轉頭，香港現有一股向左轉，搞社會主義，樣樣搵政府派糧派錢嘅風氣，亦助長咗梁振英呢類人物之興起，梁振英成功為自己推出一個「適度有為」，夠膽話市場失敗（market failure）政府要干預，政府興建大量公屋嘅形象，以凸顯唐英年仍然係「積極不干預」嘅自由派、地產派、迷信市場派，於是在年青大學生中全面性壓倒唐英年（啲天真學生現在大概會呻笨），而大部份報紙記者筆下同時為梁振英捧場㖭。劉夢熊在周刊訪問中講到自己扭轉梁振英民望低迷嘅形勢，沾沾自喜，佢其實應該多謝香港當時有咁多simple and naive嘅學生、記者與老人，相信梁振英有能力嗰一套說辭。<br>肥仔Ｋ傳來短訊叫左丁山睇爽報（一月二十四日星期四第19頁爽通識版），指有這樣的通識老師，香港學生焉會不向左轉，變成左派思維信徒。呢位通識老師葉一知，以幾十年來左派批判跨國企業嘅內向（inward looking）思維，批判跨國企業剝削發展中國家兼令發達國家失業，學生信以為真，就走上街頭反霸反殖反資本主義。其實爽報可能係向左轉，否則嘅話，爽通識應該在刊出葉一知觀點之時，亦應請李兆富講一講，讓學生睇到兩派觀點。<br></p></body></html>