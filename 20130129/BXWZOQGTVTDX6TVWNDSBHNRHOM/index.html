<html><header><meta charset="utf-8"><title>家蔚誕7.4磅B仔<br>似足爺爺洪金寶</title></header><body><h1>家蔚誕7.4磅B仔<br>似足爺爺洪金寶</h1><p>恭喜！恭喜！周家蔚昨午2時為老公洪天明剖腹誕下7磅6安士（約7.4磅）龍子，也為老爺洪金寶帶來第一個孫兒。天明原本打算親自拍片兼剪臍帶，但可惜未獲醫院批准，不過他笑言囝囝樣子似足洪金寶。</p><p>現年29歲的周家蔚和38歲的洪天明去年結婚，兩人的首個愛情結晶昨日終於出世！天明昨早8時40分駕車送老婆家蔚到九龍聖德肋撒醫院，為家蔚下午2時剖腹生產做準備，同行還有天明及家蔚的媽咪。甫抵達醫院泊好車，天明體貼地扶家蔚落車，並企定定讓記者影相，兩位媽咪就各拖一件行李，相信是家蔚這幾天的衣服和日用品。家蔚透露心情不算緊張，但天明就踢爆老婆口講不緊張，其實整晚失眠，還連累了他，天明又謂前晚晚飯時家蔚一度肚痛，以為就快生。</p><p>天明笑B大支嘢</p><p>至昨午3時15分，天明從產房下來親自向記者公佈喜訊，宣佈兩人的愛情結晶TJ已出世，重七磅六安士（約7.4磅），對於囝囝出世，問榮升父親的天明可有感動到喊？他說：「啲眼淚想湧出嚟，不過忍住，知道係開心時刻，唔想咁樣，覺得好神奇、好感動，開刀時有塊布遮住，攞BB出嚟聽到喊聲好touching。」TJ喊聲洪亮？天明說：「係呀，好似動物園啲鵝咁嗌，見到佢白雪雪好感恩、好感觸！」</p><p>原來天明所以見到白白淨的兒子會感觸，背後有個笑話，他說：「TJ之前照超聲波，我話阿仔嗰度好大支嘢，鄭嘉穎就講笑話擔心係個黑人，𠵱家唔使擔心啦！係白雪雪，幾似我爹哋！可能水腫啦，所以似我老竇，收咗水就似我老婆。」天明大讚老婆很堅強，沒有喊過，最緊要TJ健康。原本天明打算親自為兒子剪臍帶及拍片，但醫院為怕攝錄器材不潔而不批准，但有工作人員為他們拍照。</p><p>洪金寶：我咁靚仔</p><p>問天明有沒有錫家蔚及TJ，他說：「有錫老婆但冇錫TJ，因為我有啲唔舒服，TJ𠵱家要放箱四個鐘，老婆麻醉藥後有啲攰休息緊。」榮升爺爺的洪金寶與太太高麗虹昨日到醫院探望新抱及孫兒，問洪金寶是否流晒口水？他笑說：「興奮到冇晒啦！」孫仔樣子似他？洪金寶說：「唔出奇，我咁靚仔！」但由於怕有太多細菌，故他暫不敢抱乖孫。至於送了甚麼禮物，洪金寶說：「送條命畀佢，我啲嘢畀晒個仔，個仔又畀仔。」他謂不需特別多謝家蔚，因她知道大家都錫她。至於乖孫名字是否改洪大仁？他說：「叫佢大爺啦！我同個仔各有諗法，或者打贏嗰個話事。」<br>採訪、攝影：文國駿、楊潔雯</p></body></html>