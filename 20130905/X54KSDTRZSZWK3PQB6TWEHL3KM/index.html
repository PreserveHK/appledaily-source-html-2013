<html><header><meta charset="utf-8"><title>女神tea time：內銀冇半澤直樹 - Fifi</title></header><body><h1>女神tea time：內銀冇半澤直樹 - Fifi</h1><p>菲菲之前因唔知乜係《半澤直樹》，被友人馬丁批評：「你都唔係走在潮流尖端嘅。」經追番呢套日劇後，終明白乜嘢係神劇。<br>劇中主角半澤直樹喺銀行做融資課課長，負責審批貸款。分行行長為追半年結quota，堅持借5億元畀間鋼企。點知鋼企原來係造數呃銀行，鋼企執笠，老闆走佬，而行長就將隻鑊卸畀半澤，往後故事就講半澤點對抗上司，為自己平反。<br>套劇好睇主要因熱血緊湊，故事更自然令人聯想到內銀今日景況。<br>噚日先有報道講，以虛假應收賬呃內銀貸款情況惡化，中銀監亦直斥銀行於審批時過於鬆懈，下令要加強審查先好借錢出去。<br>內銀不時傳出水緊，企業借錢難度增，好似套劇間鋼企咁，造假賬呃銀行嘅內地企業，相信一定有唔少。最慘係內銀有幾多個好似半澤呢類會踢爆假數嘅正義人物？而有幾多係職員收黑錢，明知實變壞賬仍批出嘅貸款？<br>近來阿爺積極打老虎，會唔會燒到內銀冇人知，但內裏有一大筆糊塗賬就預咗。當外資股東都𡁻完鬆，你仲諗住長揸內銀博佢步步高陞，請預咗承擔爆大鑊風險。</p><p>Fifi<br>本欄逢周二、四刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>