<html><header><meta charset="utf-8"><title>超越想像的港姐 - 曾志豪</title></header><body><h1>超越想像的港姐 - 曾志豪</h1><p>CCTVB的港姐選舉一語成讖，今屆口號「超越想像」，結果的確超越了我們的想像。<br>誰能想像記者會問港姐「點睇普選」？又誰能想像到港姐冠軍沒有像娛樂圈明星扮無知裝白痴「政治呢啲嘢人地唔識㗎！」，竟直接回答「選特首是較複雜問題……政府應多聽民意。」<br>師兄！她不是黃秋生杜汶澤，她只是一個22歲的柔弱女子，但答得爽朗直接，「政府應多聽民意」，幾多娛樂圈明星一世都講不出口。<br>超越想像，這位得到17萬票的港姐冠軍，竟然比梁振英更明白現時已經需要討論普選議程，不能坐着齋等阿爺指示。「我覺得而家都係個好適合嘅時候去開始做啲嘢，譬如話真係開一啲會議，大家可以一齊傾偈」。<br>超越想像，這位加拿大長大的陳凱琳很了解香港的政治局勢，居然會說「畀一個環境，啲人覺得好安全……而你係真係聽緊我講嘢。」<br>連一個小姑娘都看清現時香港局勢，不能給予一個「安全環境」讓人發表言論（仲有人送信俾林老師間學校、老師要申報政治立場），她那句「你真係聽緊我講嘢」簡直是送CY一程，市民發了聲，政府收到幾多？<br>超越想像，堂堂特首居然會開腔回應娛樂版的港姐冠軍，並講一句「我也支持普選」。<br>共產黨都話中國人有人權，不過係「食飯溫飽」權矣；CY支持的是甚麼「普選」，大家心中有數。<br>輿論最初以台灣馬英九的當選票數689萬和CY的689對比，今天卻以港姐的17萬和689相比，即是說，香港人忍耐力已到極限，香港的特首認受性連一個選美冠軍都不如！<br>最不超越想像的，便是CCTVB新聞河蟹了普選港姐的訪問，你預咗㗎啦，係咪？</p></body></html>