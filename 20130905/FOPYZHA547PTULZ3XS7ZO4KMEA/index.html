<html><header><meta charset="utf-8"><title>隔牆有耳：城大講師撐23條　博青睞做BB - 李八方</title></header><body><h1>隔牆有耳：<br>城大講師撐23條　博青睞做BB - 李八方</h1><p>妖獸都巿近年生態唔平衡，爛頭蟀拍極唔死，繼女人極品淨心BB之後，敢死隊又有新女上場，呢位悍將網名Joanna SleepingBabe Chan，真名陳翠珊Agnes，係城大專上學院語文及傳意學部嘅講師，早兩個禮拜喺facebook開咗個「香港要安定，還我23條」嘅專頁，有成700幾人like咁大把，成功博得鬼報《南華早報》專訪，終於響朵。</p><p>引《聖經》：要服從當權者</p><p>專頁嘅核心價值係支持23條立法，要「讓香港重回正軌，讓理性和平的民主發熱發光」，大鬧有人侮辱執法者、煽動叛亂同煽動他人叛國。八方明查暗訪，得知呢個網名叫SleepingBabe嘅女子並唔係泛泛之輩，呢一年嚟忠心耿耿博上位，可惜風頭同淨心BB冇得比。唔知係咪因為咁，所以盡地一煲力推23條，希望博得阿爺青睞。<br>八方睇番資料，原來上年「睡寶寶」已經公開鬧過學民仔黃之鋒冇人性，今年仲搭上咗退休警察兼「香港行動」召集人冼澤正，冼澤正以狙擊林老師而聞名，今年6月喺中環交易廣場悼念殉職警長劉志堅，佢就搵咗睡寶寶做司儀。<br>早兩個月協恩中學請咗佔中發起人戴耀廷演講，愛港之聲喺門外鬧事，原來睡寶寶私底下搵過愛字堆家長引薦見校方，自薦做講者同戴耀廷較量，話要拆穿對方嘅西洋鏡云云，拎住份用紅筆畫到花晒嘅教協佔中資料，引用基右至愛嘅《聖經》羅馬書講要服從當權者，激動到塊面紅晒，但講行動激烈，始終唔係淨心BB嗰皮，睇怕要上位，都仲要繼續努力。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>