<html><header><meta charset="utf-8"><title>專題：脫宅媾女　港男爆肌激戰</title></header><body><h1>專題：脫宅媾女　港男爆肌激戰</h1><p>今期電影《激戰》成為城市話題，張家輝更自爆為keep六嚿腹肌的地獄訓練實況，水不可以多飲外，食不下嚥時，甚至絞碎雞肉來伴豆漿進食，真是聞者傷心聽者流淚。<br>如此犧牲並非明星專利，現實同樣有不少肥男宅男，為擺脫歧視目光，增加被美女注意機會，不惜咬實牙關日操夜操，「大隻咗自信心都多啲，落club都唔使排隊先啦!」練咗個半月的阿肥，坦言瘦人多着數是社會現實。<br>心理學家鄒凱詩拋出理論，指男士健身都是為了吸引異性，外表只是發展自信心的一部份，「有時只係男士自我感覺不良好，其他人未必覺得佢哋差」，但健身中心師傅用現實反駁，「高大靚仔使乜嚟做gym，求其打下籃球都大把女仔望啦」，說得正中健身肥男心底話，有頭髮邊個想做癩痢吖，有肥腩係女都彈開啦！<br>記者：羅鈺歡　攝影：鄧振權、劉脗文</p><p>港產片《激戰》一出，六嚿腹肌迅速成為全城熱話，男士紛紛揚言要健身打拳，為博女士尖叫「好大隻好型呀！」。健身中心胡師傅爆料，指電影上映前後真的多了人查詢健身，但卻不知實際因此增加了多少客人，因為每年夏天前例牌多人上來報名，「天時暑熱，肥腩現形，係男人都想大隻啲身型靚啲，着背心出街俾女望」。</p><p>慘叫不斷 人人面容扭曲</p><p>訪問當日記者上到健身中心，門一開已聽到陣陣呻吟聲，探頭一看，原來眾男練得如癡如醉，有人舉起超重啞鈴，五官抽搐呈現痛苦，有人「拉鐵」咬牙切齒，也有人剛做完動作，一堆爛泥般手震無比。胡師傅話這過程叫「爆肌」，一定要舉起相當重量，才能使肌肉重組增長，所以一定辛苦。<br>為加強說服力，中心內大隻教練，不時在場內走動擺出射雕等動作來「谷肌」，幾乎已無力的肥男目睹，大受刺激擠出最後力氣，同時想起胡師傅鼓勵，「最累時舉一次鐵，好過之前舉十次」。其中模樣可愛的男客人叫阿肥，正在拉筋舉啞鈴，「嘿嘿聲」又再轉到旁邊練背肌架，由70、80至100磅，每做一組加重一次，忙得面容扭曲，肥腩高高谷起幾乎「爆衫」。<br>辛苦嗎？阿肥邊做邊喘氣，說辛苦但很值得，「我之前230幾磅㗎，來玩咗個幾月之嘛，依家180幾磅。我今年都30歲喇，又戒唔到煙酒，惟有做運動等身體好啲囉，我主要是想減肥先，唔敢話要練到好似張家輝咁」，他說練大隻也並非受過女性惡言打擊，只知道肥人好難買衫，「瘦啲着衫都靚啲啦」。<br>但說到底買衫都是其次，為女才是重點，「瘦，尤其係落club唔使排隊，着得靚啲大隻啲，仲可以優先入場㖭，最緊要吸引女性吖嘛，好多場都係咁㗎啦，女嘅要低胸，男嘅要大隻」。說得如此嚴重，所以他為了瘦身，現在每晚7點後開始不吃，「放工嚟做gym，做完都9點啦，臨瞓前唔食得嘢，要忍」！他說戒食初期辛苦得輾轉難眠，頭兩星期更是不堪回首，試過夜晚肚餓時起身偷吃白麵包和米粉，吃完內疚感又如波浪襲來，慘過做賊。</p><p>最細14歲 富家子增自信</p><p>來得健身中心，不論肥男宅男中男，都相信胡師傅所言，爆肌後除了着數多，自信心都增多，「近年多咗年青人玩健身，而且多數都係宅男，最細有14歲，有啲仲係家長親自帶佢哋上嚟，總好過留係屋企打機唔出街，就嚟同人講嘢都唔識」。<br>就讀IVE電腦課程的明仔，今年19歲，是一名富家宅男，「舊時放學就返屋企打機，打十幾粒鐘唔出房門，連食飯都喺間房」，他母親為了令兒子外出，每月給他近8,000元零用兼置裝費，「佢都係想我出街買嘢見吓人，唔好咁自閉」，但他就是寧願留家打機，不要說追女仔，想識人都沒膽量。<br>之後他上網見到健身廣告，標榜大隻後就有自信心接觸社會，靈光一閃，他便叫母親帶他去報名，經過四個多月的訓練，他由一個入門口都驚到腳震的110磅瘦男，變身成150磅的爆肌男，「哇，我𠵱家落街都唔怕人望，仲夠膽上前問陌生女仔攞電話」，他還定下目標，爆肌後投考警隊，徹底擺脫宅男之名。<br>健身中心所有人都有一個目標，就是想練大隻後令女士仰慕，讓其他男士妒忌。但心理學家鄒凱詩則認為應該從個人工作能力、事業、社交能力平衡發展，外表只能加強心理質素，不應過份依賴外表來增加自信，「簡單嚟講，男士練大隻的目標多數為吸引異性注目，有時錯誤覺得港女愛有錢靚仔，唔靚仔惟有以身型加分」，她指研究顯示，通常覺得自己吸引度不足的男士，患抑鬱症的機會較高。<br>她曾遇一個20多歲的青年，不務正業，日日做gym數小時，做完又曬燈，「佢覺得肌肉軟返少少已經唔滿意自己，亦因此飲食失調，食多咗就扣喉，做咗好耐輔導先好轉」，她鼓勵男士們發展多方面興趣，「多數冇自信嘅人都會建立不設實際的目標，應發展自己專長嘅事，讚賞自己，每日留意自己有乜嘢做得好，信心自然嚟」。但胡師傅爆青筋反駁，理論不同現實，「就係不足先嚟練大隻增強自信，高大靚仔打下籃球已經有人望啦，仲使乜黎健身呢」！</p><p>你想爆?幫你爆!<br>熱線電話：2990  7225<br>mailto:Bom@sharpdaily.com.hk<br>WhatsApp：9131 4511</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>