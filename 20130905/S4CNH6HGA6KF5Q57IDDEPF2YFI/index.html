<html><header><meta charset="utf-8"><title>中門大開：黑哨精神 - 添馬男</title></header><body><h1>中門大開：黑哨精神 - 添馬男</h1><p>中國式實用主義去到極致，變成為達目的不擇手段。全運會七人欖球男子決賽，上半場港隊領先12︰0，結果一面黃牌足令球隊少一人應戰。完場前10秒領先5分，但球證連吹八個莫明其妙嘅罰球，結果山東隊得以反超前奪金，香港隊由教練至主力球員對球證古怪判決欲言又止，心中不忿但又怕宣之於口，得罪內地體委，反而北京女子欖球隊夠勇武，面對黑哨惟有用行動抗議，齊齊罷打任由山東隊達陣得分，擺明唔妥黑哨。香港人點夠內地人玩，以為有公平競技？真係太天真太儍。</p><p>奪去港人對內地信任</p><p>香港人對內地體育「國情」有欠認識，當日中國國足為逼走西班牙教頭金馬曹，竟然放軟手腳以一比五大敗於排名低得多嘅泰國隊手下，為的是煽動球迷憤怒情緒，直指外國教練。內地退休球星范志毅事後炮轟中國足協，認為「中國足球面也不要了」。唔知足協官員及球員有冇在澳門波盤落重注買自己輸波，如果有就兩邊食，既逼走金馬曹，又有錢落袋。內地人心之壞，香港人好難比得上，人不要面，自然天下無敵。至於體育精神打假波問題，只要夠面厚心黑，又何懼之有。內地乒乓球手自己人對壘，也要服從教練戰略安排而打假波讓賽，為攞金牌，置運動競技精神不顧。<br>黑哨處處有，惟獨內地特別多，因為體制腐敗，所謂程序公正公義，只不過得把口。共產黨以搞運動方式整黨反腐，雷厲風行，也可收一時之效，但病源未清難以根治。而呢種為達目的、不擇手段嘅黑哨精神，正蔓延至香港。所謂文明，最後回歸到個人是否知恥？知榮辱？黑社會、警察可否用作政治工具？當然可以，但文明政治總有底線，而一旦跨過底線，就變成不擇手段。<br>中國人強於工具理性，實用主義掛帥，所以先可成為世界工廠，創造經濟奇蹟。但工具理性如果冇價值信念作規範，可以變成另一個極端，社會道德淪亡，除咗錢之外，一無所有。香港人越來越抗拒融入內地，就係怕呢種冇價值信念嘅社會。你認為要香港年輕一代接受所謂國情，接受中國模式，佢哋會真心相信咩？<br>一場黑哨欖球賽，唔止奪去香港應得嘅金牌，也同時奪去了香港人對內地嘅信任！</p><p>添馬男</p><p>肥佬黎有今日，全賴阿媽細個同佢講過乜？即睇最新一集《亂噏24》，話唔定幫到你！ <br> http://bit.ly/appletalk24 </p></body></html>