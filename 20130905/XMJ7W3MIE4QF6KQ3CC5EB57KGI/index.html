<html><header><meta charset="utf-8"><title>魚樂無窮：擁三大優點偉仕要買 - 唐牛</title></header><body><h1>魚樂無窮：<br>擁三大優點偉仕要買 - 唐牛</h1><p>儲局月中議息會議好大機會啟動退市機制。市場估計，每月買債規模將減少100億至250億美元。唔少投資者視退市為洪水猛獸，但股市某程度上已price in退市因素，如果儲局仲唔出手，有心人肯定會以經濟差劣為由推低大市，相反一旦退市，喺心魔消除下，大市隨時有一番作為。</p><p>蘋果iPhone5S及5C下周登場，相關概念股應聲炒上，當中又以擁有iPhone及iPad中國分銷權嘅偉仕（856）最值得關注。推介偉仕有三大原因︰估值平、名人撐及走勢靚。截至今年6月底止，偉仕半年賺2.5億銀，按年增長7%，現價年度化市盈率僅4.9倍，比起手機設備股動輒20倍，折讓達七至八成，雖然毛利率有距離，但折讓如此大實不合理，加上有新iPhone登場，大有機會取得新單。歐洲股神安東尼波頓主理嘅富達基金，剛申報再增持偉仕至10.03%，雖然近期由低位彈升逾三成，但波頓依然出手，偉仕前景秀麗不言而喻。<br>從圖表出發，偉仕噚日成功破旗而上，兼有大成交支持，10日線已連環升穿50日及250日線，動力十足。現價1.63元買入，目標先睇兩蚊，屆時市盈率都只係6倍。</p><p>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>