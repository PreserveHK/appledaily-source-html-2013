<html><header><meta charset="utf-8"><title>中環在線：歐洲股神賣樓林青霞9,500萬接手 - 李華華</title></header><body><h1>中環在線：歐洲股神賣樓<br>林青霞9,500萬接手 - 李華華</h1><p>「歐洲股神」安東尼波頓（Anthony Bolton）三年前睇好中國投資前景，毅然移居香港成立新基金，點知成績唔多理想，今年中決定明年4月收山，佢話走就走，沽走埋喺半山The Mayfair個中層單位，買家竟然係大美人林青霞，作價9,500萬元。<br>土地註冊處資料顯示，The Mayfair 17樓A室剛以9,500萬元易手，買家係林青霞（Lin Ching Hsia），名字跟息影女星兼大美人、即係思捷（330）前大股東邢李㷧太太林青霞一樣。</p><p>收山撤港沽The Mayfair</p><p>聽聞，呢單刁係買家同原業主雙方自行商議傾成，冇經過經紀手，因此冇乜人知道內情。呢個單位實用面積2,228呎，實呎達到4.26萬元。<br>好多人都形容，邢李㷧係飛鵝山大業主，事關佢喺嗰度擁有三間大宅。翻查紀錄，飛鵝山道8號只得邢李㷧個名，其餘兩間就用海外註冊公司名義買入。The Mayfair可能係大美人近年唯一用自己名買入嘅物業。<br>呢個物業認真巴閉，買賣雙方都咁知名，大美人唔使講，賣方Anthony Bolton就一直被譽為英國最勁嘅基金經理，佢管理嘅基金喺28年間將每1,000英鎊，升值至14.8萬英鎊，年均增長逾五倍。<br>Bolton今年63歲，本來已經喺2007年退下火線，2010年初復出，來港坐鎮，管理富達基金一個新嘅中國投資組合，可惜表現未如理想，決定明年收山。佢2010年以7,280萬元買入The Mayfair，走前，沽走豪宅賬面勁賺2,220萬元，投資表現其實不賴吖。</p><p>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>