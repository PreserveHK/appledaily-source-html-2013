<html><header><meta charset="utf-8"><title>創業作業：點解會有人用？ - 宋漢生</title></header><body><h1>創業作業：<br>點解會有人用？<br> - 宋漢生</h1><p>有一次，在創業有關的場合，有位年輕人走過來問：「我整了個手機App，不過無人下載，點解？」<br>同樣的問題，我聽過好多次，不知何解，這一趟，強烈感受到問題不對勁的地方。我反問：「點解你覺得會有人下載？」<br>驟眼看，點解無人，同點解有人，是同一條問題的兩面，從哪邊看，應該無分別。但實際操作上，有好大分別。<br>一邊，是如那年輕人般，覺得一件產品出街，自然，也當然應該有人用。我估，絕大部份第一次創業的人，都是這般想，否則都不會有儍勁走去創業。<br>循這思路，產品無人用，肯定只是產品問題。我的經驗，你可以把產品做得更快、更強、更好用，然後用戶人數紋風不動。</p><p>用家不願付錢很正常</p><p>另一端，是假設，產品出街，只是第一步。如果就此停步，就空有產品，沒有用戶。通常創業失敗過的人，會傾向這樣看。點解會有人發現你的產品？發現了，點解會想試？試完，又點解要回頭？回頭，又點解要介紹其他人用？又越過高山又越過谷。<br>幾年下來，有一個觀察，好有信心是對的：by default，人家是不會用你的產品，不會打開荷包。有幾十萬個App，我又要覆WhatsApp，又要覆email，又要追facebook，一頁未睇完，就提醒話又爆出new stories，點解還會用你的App，關心你個App？不用是正常，不願意付錢，也屬正常。<br>我們團隊搞的產品，六個月才有第一個客，免費用；九個月，先有第一家公司畀錢。當然，你可以話只是水平不夠，但根據行內經驗，這個速度，比上可能不足，比下肯定有餘。那一單，個客匯款過來，那張匯款紙，大家一齊簽了名，掛在牆上，實在太感激流涕，是萬里黃沙的一滴水。<br>試過就會醒悟，這個世界，無人欠你一個download，一毫子。一開始，你就是逆風而行。你揀得這條路，你的任務，就是要用任何方法，推郁這舊頑石。當然好難，要不然每一個讀完編程的學生，都一早發了達。</p><p>不再參加圍威喂活動</p><p>現實裏，大部份startup都會死，死因大部份都是不夠客。以上的逆境波，我相信，幾乎是所有團隊的寫照。但好有趣，任你平時點勤力出席各大小startup有關的活動，你都不會感受得到，因為大家都不願意講。我估，大家見其他人不講，驚只有自己在逆境，於是就更加不願講。<br>也於是乎，大家講的，都避開幾多客，幾多生意等重點，轉移視線，避重就輕，只講技術。講技術，好容易有共鳴，一定不會踩親人家或自己條尾，講一大輪，大家自我感覺良好，好似好有得着，近年很多聚會，都大概是這樣的，這種心態，我明，因為我都喜歡自我感覺良好。<br>當然，不是所有活動，都是這樣，但數目肯定好一面倒。問題是，只搞產品、不鑽市場的風氣，無助打破香港startup的僵局。香港startup，技術方面，一點都不失禮，但做市場方面，就頗落後。<br>任你再多幾個數碼港、co-work space、資助基金計劃、寫App比賽，等等等等，都只會增加量，不會加質。無疑個場是熱鬧了，熱鬧完卻無下文。<br>想自己的startup進步，第一步，是不再參加圍威喂的活動，然後老老實實問自己：點解會有人用我的產品？<br>＊       ＊       ＊<br>曾幾何時，老婆吩咐，請女同事最好預先通知，我話，無咁誇張呀。點知近來熱傳Google的Sergey Brin與太太分開，同半港女走埋一齊，唉，睇怕措施又再重提。<br>＊       ＊       ＊<br>廣告時間：我們團隊請人，一般是靠引薦，但好的UI人太難找，現公開招聘，有意請email到mailto:greg.sung@gmail.com，進一步聯絡。</p><p>宋漢生</p><p>肥佬黎有今日，全賴阿媽細個同佢講過乜？即睇最新一集《亂噏24》，話唔定幫到你！ <br> http://bit.ly/appletalk24 </p></body></html>