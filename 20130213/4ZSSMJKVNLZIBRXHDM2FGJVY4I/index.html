<html><header><meta charset="utf-8"><title>新春蛇一蛇：走後門　蛇竇情味了</title></header><body><h1>新春蛇一蛇：走後門　蛇竇情味了</h1><p>新春來到，一眾打工仔辛勞一年，最渴望的就是放假休息，拿了祝福，繼續努力工作。其實，打工仔造就了香港獨有的蛇竇文化，今個蛇年，帶大家鑽入各區蛇竇，窺探香港人的人情味。<br>記者：陳芷慧<br>攝影：劉永發、陳永威、周旭文</p><p>忠記　靠感情維繫</p><p>「阿妹，上星期病咗，好返未啊？」「喂，我下星期去你度睇牙喎！」「陳生，你呢個星期啲茶同以前唔係好同喎，搞番掂去。」「租又升咗喇，食物你要加番兩蚊，如果唔係做唔住，我哋慘咋。」忠記㗎啡屋，真像廣播劇《十八樓C座》。客不像客，主人不像主人，有話直說，無話不談。忠記㗎啡屋，從渣甸坊地舖搬上樓上，地點同樣隱蔽，但客從來不少，告訴我們蛇竇秘訣，不在乎地點，在乎人情。<br>忠記由八十年代開始在渣甸坊，鐵皮檔佔據全街，要繞過別人的檔口才能去到忠記，因此只有打工仔、街坊才是識途老馬，加上有一個閣樓，更加成攻不可破的鐵竇。「試過有客從閣樓落嚟再喺後門走，話見到老闆坐咗喺前舖喎，笑死我。其實老闆通常都唔會嚟捉蛇，不過撞口撞面唔係幾好啦。」陳生說。那個年代，茶客女多男少，OL、三越大丸售貨員、診所護士、地盤工人都來這裏打躉，聊心事的有，高論政事的也有，粗言穢語談馬經的都有，不同話題的聲浪卻不謀而合的變得和諧。</p><p>租金飆升，忠記搬到現址商廈二樓，沒有招牌，只有水牌，正門在巷中，初來甫到，必定迷路。「試過有客話，見到二樓玻璃貼着忠記字樣，但找了兩星期才找到路。」陳生笑言。上來前有銅鑼灣白領告之，其格局精奇，水吧旁有條小走廊，直行轉右有一個隱蔽位，放滿醬油的架上還有茶客放了一副Card Game，隱蔽位後有後門，可以毋須經前舖就能搭𨋢走人。「其實忠記係咪由八十年代開始就主打蛇竇路線？」我問。「由以前到𠵱家都係咁啱啫。搬上樓上舖都係因為地舖租金太貴，渣甸坊46號開始，搬去28號，再到56號，逼不得已，有茶客護士告之商廈有舖租，叫我試吓囉。」陳生笑笑口回答。<br>到了樓上，茶客四散，經過差不多兩年，舊客才完全返嚟。「曾經諗過放棄唔做，多得苗生加入做我拍檔。」苗生，原本都是茶客，由渣甸坊開始追隨左右，眼看建立多年感情的忠記做不下去，心情抹過一絲憂傷，決定加入與陳生捍衞忠記蛇竇。由苗生話一番感受最適合不過。「成功蛇竇，唔係打着蛇竇旗號而做。而係老闆與客人能建立一份感情，留守這裏，一半是食物，一半是感情，我與陳爸爸和媽媽認識多年，係好朋友，加上這裏食物有家庭Feel，就喜歡來這裏。到現在與茶客又建立一份感情，連我睇牙的牙醫都係我們的茶客。」陳生即補充：「真係一份感情，有啲客有時會話你聽啲嘢食無以前咁好，唔係感情，一早走咗啦。」</p><p>忠記㗎啡屋</p><p>（2577 2242）<br>地址：銅鑼灣怡和街22號1樓<br>＊初九啟市<br></p><p>星座　消失了光芒</p><p>「經過報紙檔轉入，中間有樓梯落地庫，就會見到星座餐廳。」剛向一位男士問路。照着他的指示，報紙檔轉入就是香檳大廈，向着芝士撈的方向走，完全沒發覺已錯過了樓梯的入口。原來樓梯正在大都時鐘酒店的入口處，平日經過目不斜視，難怪沒留意到這裏有一個秘道通往地庫。心裏暗笑：「哪會有老闆敢來這裏捉蛇，與老婆碰個正着怎解釋？」下了樓梯一轉彎，先嗅到的並非如報章所形容的番茄香，反而看見一團團煙圈，為餐廳增添迷離的氣氛。下午三時，附近工人、廚師、售貨員全都擁來這裏蛇一蛇，座無虛席。「老闆，點解你間餐廳開得咁隱蔽？」我一臉疑惑地問。「細路女，呢度以前好風光。」老闆笑言。「吓，真係細路女不識泰山。」我回答。<br>威水的是香檳大廈，星座餐廳可以說叨它的光。大廈1957年落成，是當時九龍最高的建築物。星座冰室始於1966年，當時對面全都是商舖，人來人往，根本不是一個蛇竇，加上第一代星座餐廳的老闆是粵劇界名人，不少明星常出入這裏，星的光芒一發不可收拾。可惜，七十年代後期開始，整幢大廈的星途交了惡運，附近新式商廈如雨後春笋般落成，香檳大廈上層變成一樓一的地盤，及至九十年代，商場地庫已變成一個貨倉，看似龍蛇混雜，卻為星座餐廳走蛇竇路線埋下伏線。</p><p>龍蛇混雜，星座餐廳亦幾經易手。1996年，本來做鞋的林志雄因為行業式微，寧願接過星座另闢新命運。「當年都是賣最基本的三文治，但因附近上班的人都喜歡在這裏蛇王，儲到一批熟客。兩年後有熟客建議加番茄，我阿媽又識煮，咪有番茄麵囉！後來，啲客又話鍾意加蛋，咪出現番茄撈蛋麵囉！一做就做到𠵱家。」兒子林偉健說。意想不到，只是一個藏身之所，就能吸引一批打工仔心甘情願每天早、午及下午茶來這裏。地底裏的餐廳，出品比地面的更出色。這碗番茄麵，只用鮮茄，味道濃得像番茄醬，但卻有番茄的鮮味。林媽媽每早六點便鑽進地底，將五六十斤的番茄切件，加鹽煲成湯，打芡成濃湯汁，沾上每條麵，每一口盡情地享受番茄的鮮。「唉，其實98、99年最難經營，商場裏的店舖走得七七八八，好彩仲有一批熟客。幾年後附近商場落成，附近售貨員，甚至行街睇戲、看見報道寫着秘密餐廳的人，都來這裏蛇吓。」林生說。幸好，地底裏的租金便宜，加租都係加兩三千，唔算狠，才不致一個蛇竇傳奇消失。</p><p>星座冰室</p><p>（2724 4408）<br>地址：尖沙嘴金巴利道16-20號香檳大廈地庫36號<br>＊初九啟市<br><br></p><p>大龍鳳　富舊情懷</p><p>從電車路走往街市，街市以喧鬧聲掩飾背後別有洞天。來到香港一級歷史建築群，藍、橙、黃的單色唐樓突顯了那些年代的單純、生活的簡樸。灣仔聖雅各福群會在藍屋地下的地舖開設灣仔民間生活館，連帶後面隱蔽小巷慶雲街的餐廳都蒙上一層文化氣息，本來俗稱「蛇竇」，優皮一族順理成章美其名為辦公室與家庭以外的「第三空間」。朋友在這區上班，告知原來這裏有間開業一年多的大龍鳳，非常隱蔽，正在上演保育歷史文物的好戲。「哈哈。對，這裏外國客人較多，反而外國比本地媒體報道還要多。」老闆Sam說：「業主是講求保育理念，希望餐廳氣氛可以融合社區。而我和我拍檔都是七十後，覺得我哋年代，人與人之間關係比較緊密，我細個住鯉魚門，成條村就係一家人。不過，現代人的關係好冷漠，我們於是構思一間英式的酒吧，製造一個西式蛇竇，專做街坊同附近返工人士生意。」餐廳內故意保留牆磚剝落的痕迹，露出來的青磚，散出四五十年代的韻味。餐廳內更放滿在摩羅街，甚至街邊收集回來的舊物。高架上的鐵皮玩具、牆上七十年的壁畫，還有阿Sam從俄羅斯買回來的舊式播放器，一件又一件的藝術品呈現眼前。有趣的是，鄰舖還沒開張，蛇王還可穿過走廊在那裏打躉。<br>中午時段，灣仔白領如一條龍鑽入大龍鳳，願意從大馬路走多一段路來這裏，因為這裏的食物的確讓人驚喜，價錢亦合理。必推介這裏的豬仔骨，骨肉分離，肉質鬆軟，重香料味，一吃便知大廚花了工夫。細問下，原來大廚用肉桂、薑等十種香料水浸肉個多小時，燒烤時反覆塗上多層醬汁。還有一條加拿大鹽燒鱸魚，簡單調味，炭燒至外脆內激滑，有天然炭香之餘，蘸上秘製的鹽和豉油醋，更是提鮮。飲品選擇更多，可試一杯香茅雞尾酒，少許鹹味和伏特加味中帶點香茅的香味，感覺醒神。</p><p>大龍鳳</p><p>（2572 0055）<br>地址：灣仔慶雲街5號<br>＊初五啟市<br><br></p><p>香港獨有的蛇竇文化</p><p>英國人有感午飯及晚飯時間相隔太長，往往來一個下午茶。二次大戰後，西方飲食文化進入香江，冰室相繼興起，提供價廉物美的港式西茶餐，那個年代最流行喝西茶。昔日的冰室都設有樓上閣樓，因為樓上通風較好，收費比地下大廳更高。有趣的是，及至七十至八十年代踏入打工仔的天下，當時實行三班制，閣樓成為了蛇王下午茶時段的集中地。不過，現在大部份公司取消了下午茶時間，少了白領，只餘下售貨員和地盤工人，令蛇竇具其形不具其神，加上租金狂升又禁煙，樓上餐廳不斷湧現，連茶餐廳都搬到樓上去。</p></body></html>