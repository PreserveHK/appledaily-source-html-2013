<html><header><meta charset="utf-8"><title>仍未開工要讀書 - 左丁山</title></header><body><h1>仍未開工要讀書 - 左丁山</h1><p>今日係年初四，通勝講係成日宜開市入學，不同嘅運程書專家都指今日係開市開工好日，最佳開工時辰係下午一時半至五時，但龍人就不宜。碰啱今日仍然係假期，如欲開工，不妨吃過午飯後先至出動，或者話公司放假噃，開工做乜呀？有高人以前講過一個方法，就係趁好日好時辰走返公司，坐在自己寫字枱，抹吓枱，開着電腦，睇吓過年前放下嘅文件，當作已經開咗工──逗留半小時或以上咪去行街返屋企囉。<br>左丁山就仍然在屋企休息至下星期一年初九先至恢復正常工作，一於唞多五日先。在家而不去旅行，有乜好做？大把啦！昔年大學中文老師葉龍博士送我一本新書，就係佢編錄嘅「錢穆講中國經濟史」，葉師於新亞書院哲教系畢業，時維一九五七年，佢在一九五三年入學，適值錢穆先生精神旺盛，教書演講有心有力之時，葉師係浙江人，聽錢先生嘅無錫話，毫無困難，抄寫筆記易如反掌，但最難得嘅就係，佢將錢先生啲講課筆記收藏得宜，有啲仲曾經俾錢先生睇過、修訂，啲講義大部份曾在報章連載，左丁山錯過咗，今葉師與商務印書館合作，將啲講義重新整理編排，出版一部書就叫做「錢穆講中國經濟史」，梗係啱晒左丁山讀啦。<br>左丁山學識淺薄，以前只識讀錢穆「中國歷代政治得失」、「中國歷史精神」、「國史大綱」等書，不知錢先生連經濟史都識，大概錢先生對中國歷史、文化、儒學皆精通，在新亞草創時期，一人教書瞻前顧後，連經濟史都教埋，到咗六十年代中期，新亞歷史系有交通史專家嚴耕望，經濟史專家全漢昇，國史專家牟潤孫等等，人才鼎盛，人們就淡忘了錢穆先生曾經教過中國經濟史。另一位桂林街時代新亞學生宋敘五對錢先生非常熟悉，曾出版過一本專書講近代中國經濟衰落之因由，由清代康乾黃金時代講起至雍正敗家，埋下伏筆，宋先生近在《新亞生活》月刊為文，力指錢先生不應被歸類為新儒家，值得各方參考。</p></body></html>