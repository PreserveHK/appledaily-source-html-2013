<html><header><meta charset="utf-8"><title>中環在線：為保飯碗博同情<br>分析員肉麻拉票 - 李華華</title></header><body><h1>中環在線：為保飯碗博同情<br>分析員肉麻拉票 - 李華華</h1><p>「在2013年我們將會繼續做到最好，<br>晴天陰天雨天都守候在您旁邊！」<br><br>以上呢句嘢唔係出自CY首份施政報告，而係一間外資證券行嘅地產分析員用嚟拉票嘅電郵內容。財經刊物《Institutional Investor》今個月搞最佳分析員投票，各行分析員出盡法寶，提醒班基金經理投佢哋一票。<br>《II》每年年頭都搞最佳分析員投票，喺每個國家、行業搵出最佳分析員，舊年喺亞洲區美銀美林最多分析員攞第一，銀行、消費、基建、保險等都係佢哋嘅分析員排第一。</p><p>唔睇往績睇service</p><p>雖然排第一未必即刻升職加薪，但起碼可以加分，近年投行裁員之聲此起彼落，排名高啲點都可以易啲保住份工。好多buy-side朋友最近收到分析員嘅拉票電郵，主要講番舊年叫過人買乜股，搞過幾多場管理層午餐會呀咁，同議員拉票情況差不多，差在未拉banner話「成功推介乜乜股」！<br>文首引述嗰間證券行嘅分析員咪落足感情去拉票囉，除咗話常伴左右，仲有「人間有情，請您伸出同情之手幫助我們」，唔知以為係籌款！唔止呢間，一間美資行嘅分析員亦寫得好白，佢話：<br>「每一票有助我哋喺投行裁員風暴中，遮風擋雨。」<br>由此可見，呢個排名榜對佢哋保住份工有幾重要。聽buy-side朋友講，佢哋未必投票畀扑中最多股票嘅分析員，事關成年咁長，佢哋叫買嘅股票總有升嘅時候，唔作得準；佢哋反而欣賞嗰啲平日要搵資料時，即刻幫到手嘅分析員。咁又係，容易搵、講嘢靠譜嘅股評人都寧舍受傳媒歡迎啦。<br><br>李華華<br>mailto:LiWaWa@AppleDaily.com</p></body></html>