<html><header><meta charset="utf-8"><title>蘋機會：全球最細無反　女捕快</title></header><body><h1>蘋機會：全球最細無反　女捕快</h1><p>換鏡相機各走極端，好似專業級就加碼玩全片幅，平民機又不斷縮水，強化拍攝速度！Nikon剛在CES公佈新作J3，號稱全球最細無反，鮮艷顏色機身加上15fps的AF追蹤高速連拍，完全做到快狠準，絕對係所有女性殺手！<br>記者：陳國輝　攝影：陳永威</p><p>AF升呢　15張連拍拉花</p><p>論玩法，大抵上離不開手動操作和全自動兩種；輕便式換鏡DC例如Sony NEX系列，明顯主攻一群「Pro友」，至於即將在2月見街的Nikon 1 J3，則以簡約操作為賣點，機頂、背面分別採用旋轉輪和十字掣操作，大膽講，快捷功能只包括影相、拍片、「慢速查看」和「創意模式」，可謂簡單到無倫，如果你想玩M/P/S/A手動模式，要先進入「創意模式」才可調校，你可以話佢唔方便，但既然定位入門級，這種設計看來更適合。<br>拎起手按快門拍攝，當然你和我都會！不過，J3還內置升級版「AF追蹤高速連拍」，它不同一般玩法，像當日示範影沖咖啡拉花技巧，例如鎖定對焦為咖啡杯，就算怎樣移動，相機都可快速捕捉其焦點，從而拍出清晰靚相，最厲害是可以每秒15張連拍，唔靚揀到靚！另外，J3還追加早前V2的「慢速查看」功能，亦即是先按半下快門，你便可預先用慢鏡Replay拍攝效果，跟住再決定揀邊一張相，這類功能肯定是初哥至愛。</p><p>鋼質外殼　5色夠省鏡</p><p>論「人性化」，J3的確有些少缺陷，例如機身太滑容易跣手，亦無手柄位，再加上機頂不設閃燈熱靴，齋靠內置閃燈，對拍攝夜景幫助不大！但反過來說，如果要靚要細部，佢絕對佔盡優勢，好似用鋼質物料的外殼，除了冰冷，手感也很舒適，特別對喜歡掛身襯衫的拍友，J3更提供黑、白、銀、紅、卡其5種顏色選擇；當然，最大賣點還有僅重201g的輕巧外形，等你拎去旅遊，長途跋涉邊玩邊影都咁輕鬆，這些優點，大機又怎可相比。</p><p>Nikon 1 J3</p><p>有效像素：1,425萬<br>感應器：13.2×8.8mm CMOS（CX格式）<br>記憶卡：SD<br>屏幕：3吋920K LCD<br>體積：101×60.5×28.8mm<br>重量：約201g <br>機身顏色：黑、白、銀、紅、卡其<br>查詢電話：Nikon（2907 1122）</p><p>同場加映：入門首選S1</p><p>要求分唇簡單，價位平一點，S1可能是合適之選！除了有效像素減至1,011萬，屏幕降級至3吋460K外，其他如AF追蹤連拍、ISO 6400感光度以及1080p全高清攝錄等，幾乎與J3無異，留意機身顏色加入軍綠和粉紅，充滿少男少女味道！<br><br>售價待定<br>推出日期：2月</p></body></html>