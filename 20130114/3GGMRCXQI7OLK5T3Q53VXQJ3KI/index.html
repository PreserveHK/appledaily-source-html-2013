<html><header><meta charset="utf-8"><title>都是那些年：葉麗儀走過死亡谷</title></header><body><h1>都是那些年：葉麗儀走過死亡谷</h1><p>葉麗儀（Frances）患過乳癌，更年期時得到抑鬱症有自殺傾向，老公曾因脊椎退化，要坐輪椅度日，孫仔出世後一個月，證實有腦癌，種種不幸，是上天給她的考驗。Frances憑着信仰及一顆樂觀開朗的心，走過死蔭的幽谷，過程艱苦，但老公現在行得走得，孫仔已3歲，健康成長，自己的病早已康復，再苦也值得，她說現時要懂得活在當下。<br>撰文：胡比<br><br>現年65歲的葉麗儀，唱歌43年，一曲《上海灘》唱得街知巷聞，為她帶來名利， 事業一帆風順。經歷過兩段婚姻的Frances，第二段婚姻十分美滿，曾經與前夫所生的兒子因誤會變得關係疏離，但最後也能破冰，兒子與現任丈夫更成為好友，已成為嫲嫲的她，閒時弄孫為樂，看似無憂，但其實她的前半生經歷過大喜大悲。</p><p>與老公輪住病發</p><p>Frances自少跟隨父親成為天主教徒，最近首度推出福音碟《Grace &amp; Glory Psalm 84》，在她親自撰寫的一篇文章中，深深體會到她生命中遇過的難題，死神不時向她與家人招手，但憑着樂天知命與信仰，帶領Frances闖過每個難關。</p><p>其實早在96年，49歲的Frances發現患上乳癌的一刻，就不停跟死神搏鬥，她輕鬆笑說：「開頭知道好驚，但個醫生講笑話如果要生cancer，乳癌係最好嘅，因為醫番機會好高。」最後在老公陪伴支持下，打贏這一仗；但之後另一個問題出現，更年期令她患上抑鬱症，嚴重得有自殺傾向，Frances說：「當時成日喊，又唔肯出街，仲有諗如果死咗就得到解決，我老公要收埋屋企啲刀，同所有危險物品，跟住我開始食藥接受治療，最後又逃過一劫。」<br>但好景不常，09年Frances老公因脊椎退化，令他失去左腿功能，她說：「我老公係一個好活躍嘅人，鍾意做運動，當時佢要坐輪椅，我個心都唔知幾痛，心諗佢以後行唔到點算，好彩佢係一個好有意志嘅人，經過治療同佢自己嘅努力，終於行得番。」</p><p>痛心孫仔患腦癌</p><p>但最令Frances感到無助與心痛的，莫過於孫仔在2010年出世，擺完滿月酒後，孫仔便開始嘔吐及抽筋，醫生診斷他有腦癌，做完手術後，醫生不擔保會康復，並叫他們有心理準備，Frances慨嘆：「點解一個咁得意嘅細路仔會遇到咁嘅事，當時真係好無助，我每日祈禱，希望神可以幫到我哋。」</p><p>Frances深信冥冥中自有主宰，當時她遇上一位婆婆，Frances稱她為山草婆婆：「我哋一向有個工人幫手做家務，佢知道我個孫仔有事，就話不如叫佢奶奶睇吓佢，佢奶奶識用中藥醫病，山草婆婆睇完我個孫仔之後，就話佢要排毒，佢去啲農場搵山草藥煲水，叫我哋用呢啲水開奶畀佢飲，試咗之後，孫仔真係開胃咗，仲識得喊，之前佢唔識得喊㗎，飲完啲奶，佢仲屙啲好似瀝青嘅屎，之後慢慢康復，再去check腦時，竟然唔見咗個瘤，連醫生都話係奇蹟。」現時孫仔已經3歲，雖然還未懂得說話與行路，但Frances相信孫仔必能健康成長。<br>已擁有長者卡的Frances笑言可以用兩蚊搭港鐵，開心得不亦樂乎，她說：「人應該知道自己有福氣外，仲要明白所有嘢都有主宰，我信有報應，好人遇到困難會得到解決，損人不利己嘅事我唔做，一切都要對得住自己良心。」</p><p>【2012年度勁膠金曲頒獎禮】<br>可能係今年最公正嘅頒獎禮，保證冇內定冇黑幕，快啲去投選你心目中今年最膠嘅歌曲啦！本月20號將揭曉誰是最膠XD<br>→  http://campaign.appledaily.com/2012awards  <br>  <br>【齊齊投選2012年娛圈風雲人物】<br>入面粒粒巨星，你想咀佢，定想掟蕉過去？XD<br> http://bit.ly/ent_2012  (電腦版) <br> http://bit.ly/ent_m2012  (手機版) </p></body></html>