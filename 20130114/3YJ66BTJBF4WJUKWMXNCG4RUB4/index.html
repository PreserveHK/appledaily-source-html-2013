<html><header><meta charset="utf-8"><title>職場慧眼：大開眼界 - 張慧敏</title></header><body><h1>職場慧眼：大開眼界 - 張慧敏</h1><p>中環舊Ritz Carlton，是我和一眾好友昔日的聚腳地，亦是見客戶飲一杯食個飯常去的地方。新店開張經已一段日子，我一次都未幫襯過，因為老友們拿它和舊店比，各方面水準都今非昔比，除了價錢。我不想破壞美好回憶，加上除非揸車，否則非常不就腳，我還是在四季打躉算罷了！<br>誰知大學老友H難得約到PB大姐大「A姐」食飯，地點選在PB大姐A的辦公室樓上Ritz Carlton的Tosca，邀請我一起聯誼，有得見朋友有得見識又有得食，卻之不恭，當然第一時間嗒糖應承。果然好嘅唔靈醜嘅靈！<br>我由九龍站行去酒店，好不容易折騰一番終於到達。我行得急，坐低即點一支大樽裝有氣礦泉水消熱，然而天氣清涼，何解加斟的水越來越暖咁奇怪？原來侍應小姐任由瓶蓋打開，放在窗台任由太陽猛烈照射。一杯暖的走氣礦泉水可以有幾難飲？毋須多講，大家試試就知。用一個最細size的豉油碟來放點麵包的油醋，只得幾滴夠點幾塊？要問先識去攞兩支出來stand by加添，究竟應該加邊樣加幾多，應否問問客人喜好先呢？<br>明明氣溫15℃，莫非心火盛越食越熱？原來冷氣不能開大，否則風口就會有倒汗水，樓底高成咁點抹？滴下來落在食物或者食客頭上更大鑊，所以冇辦法，大家只好齊齊除衫，慘在A姐除不了她的樽領羊毛衫！柯打甜品時侍應姐姐話包咖啡或茶，我以為去錯茶餐廳，忍不住出聲，今餐要是我請客，乜架都丟清！這裏三道菜午餐收費貴過半島Gaddi's，人家還包餐酒一杯。意大利餐廳食完飯冇咖啡飲至出奇，關包唔包乜事？那個包字實在cheap到無倫！都知今非昔比，只是水準低落如此，實在難以想像，這種眼界，開一次都嫌多！<br><br>張慧敏<br> http://www.facebook.com/HKcareerdoctor </p></body></html>