<html><header><meta charset="utf-8"><title>黃凱芹試聽百萬金屬狂　好Live</title></header><body><h1>黃凱芹試聽百萬金屬狂　好Live</h1><p>人生有幾多個十年，更何況是廿五年！小時候在電視上見到的黃凱芹，一臉稚氣放聲高歌，盡顯才華。雖年華過去，但卻仍敢於嘗試，今年，他更推出人生第一張發燒級HQCD──《黃凱芹 True Colors 25週年演唱會Studio Live》。以接近百萬的音響器材作示範， Chris也不禁賣花讚花香，大讚這張在錄音室製作的唱片，感覺出奇地很Live。<br><br>記者：陳國輝　<br><br>攝影：陳盛臣</p><p>《My Way》唱出心路歷程</p><p>說起來得啖笑，Chris於去年舉行了25周年演唱會，由於觀眾反應比預期熱烈，因此決定推出首張HQCD，主打愛玩高級音響的HiFi友；但最有趣係佢表演當日，居然沒有現場錄音，結果重新安排在錄音室，並以更靚的器材製作，而碟名最後寫上的「Studio Live」，就是這個意思。</p><p>「跟演唱會Live最大分別，當然係無咗現場觀眾啦！」Chris說。雖然場地換咗，改為去日本錄音，但製作班底依舊是演唱會當日的陣容，包括指揮師、管弦樂隊以及和音等約二十人，總共花了四晚才完成。<br>個人最愛，佢揀咗結尾一首《My Way》。「我鍾意佢嘅編曲，旋律好舒服，又係英文歌；而更重要是意義深長，因為呢首歌講出我呢25年的心路歷程，作出結尾。」訪問當日，Chris還試聽《似水流連》以及《若生命等候》兩首一慢一快的歌曲，談到用接近一百萬器材來欣賞呢張發燒天碟，佢好客氣咁話：「其實我對HiFi唔熟，但作為演唱會CD，最重要係聽到有演唱會的感覺，例如管弦樂隊、樂器的擺位，還有現場唱Live的聲線。對呢套音響，除咗用靚聲，都唔識得用其他字去形容。」</p><p>現場示範器材：</p><p>（1）Magico S5座地揚聲器 $280,000（一對）<br>（2）Aurender W20音樂伺服器 $198,000<br>（3）Certon Integrita網絡儲存器 $65,000<br>（4）Weiss MAN301音樂伺服器 $132,000<br>（5）Alluxity Power One功率放大器 $125,000<br>（6）Alluxity Pre One前級放大器 $98,000<br>總值 ：<br>$898,000</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>