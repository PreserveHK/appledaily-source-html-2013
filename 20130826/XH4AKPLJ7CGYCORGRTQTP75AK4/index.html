<html><header><meta charset="utf-8"><title>異動空間：富智康迎大升浪 - 魏力</title></header><body><h1>異動空間：富智康迎大升浪 - 魏力</h1><p>終於去到暑假尾聲，業績派得八八九九，整體感覺係上半年的復蘇憧憬吹得太大，盈利真正強勢向上的得幾十隻股票，更只係集中於幾個板塊：手機設備、科網及電力股。燃氣、醫藥及石油設備股長線是好，但基數大咗，步伐難免放緩，估值正在下調。其他行業都係好個別復蘇，揀股絕對不易。<br>下月蘋果會出新機，加上Nokia、三星等新機種，勢將掀起新一輪換機潮，上周五「蘋果概念孖寶」——富智康（2038）及偉仕（856）狂炒，後者十日前推介過，今日集中講富智康，短期目標6蚊，速食32%；中線睇10蚊樓上。<br>富智康係全球最大代工生產商，手機商要做大批量生產，基本上不作他想，但早兩年股價係咁跌，主因係控制唔到成本，搞到盈利大縮水。不過，中期業績條數睇到，呢個情況已經改變。上半年毛利率反彈至4.1%，比早兩年得1%至2%好得多。咪睇少呢2%，規模效應之下，產生的盈利將是天淵之別！<br>綜合大行睇法，下半年將是富智康盈利的騰飛期，一來集團整合資源，加強控制成本，二來客戶更多元化，除幫蘋果組裝機殼外，Sony及小米機定單將帶動盈利爆上。隨着議價能力提高，美林估計全年毛利率可勁升至6%以上，股價大升浪勢將爆發！走勢上，股價上日大成交突破6月以來橫行區，以大戶掃貨的兇狠程度判斷，應是大炒格局，戰友可吼4.50元附近上車。<br><br>魏力<br> http://www.facebook.com/2012jason </p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24 </p></body></html>