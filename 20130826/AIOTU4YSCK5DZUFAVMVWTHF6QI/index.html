<html><header><meta charset="utf-8"><title>馮仁昭四圍超：夏雨遭大仔投訴　污糟惹曱甴 - 馮仁昭</title></header><body><h1>馮仁昭四圍超：<br>夏雨遭大仔投訴　污糟惹曱甴 - 馮仁昭</h1><p>夏雨喺近日重播嘅無綫劇《溏心風暴》度有幾個好乖好生性嘅仔女，不過現實中佢個仔竟然公開唱自己老竇。噚日有讀者報料，話夏雨個23歲嘅大仔黃俊銘（Dixon）喺Instagram狂數老竇污糟，佢話：「廚房啲食物唔雪臭晒冇所謂，因為你唔怕。飯盒你唔掉惹曱甴冇所謂，因為你唔理……」Dixon最後仲話：「我對𠵱個家無語了。」<br>噚日馮仁昭打電話問Dixon點解咁數老竇，佢話：「我同佢有啲小事喺度嘈，佢不嬲都幾污糟㗎啦，我唔係咁鍾意污糟邋遢！細個喺香港有工人執屋，之後移民去溫哥華同媽咪一齊住，一年幾前返嚟同爹哋一齊生活，要我handle晒啲嘢，我唔習慣佢嘅生活模式！」</p><p>夏雨：太耐冇一齊</p><p>𠵱家喺now TV做娛樂主播嘅Dixon話住西貢唔方便，想同老竇搬出市區，但老竇唔係咁想。不過，Dixon呻完之後好快就將留言刪除，佢話：「覺得唔係好啱，始終佢係我老竇，照顧咗我咁耐，又供書教學！」<br>對於Dixon咁數自己，夏雨噚日喺電話度哈哈大笑話：「完全冇事，大家太耐冇一齊，生活習慣有啲唔同箒！一個人到20幾歲一定係自己照顧自己，佢哋太習慣要人照顧，佢從來唔識自己執嘢！」<br>撰文：馮仁昭</p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24  </p></body></html>