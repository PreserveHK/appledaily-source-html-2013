<html><header><meta charset="utf-8"><title>退出娛圈19年45歲何美婷靚靚掃貨</title></header><body><h1>退出娛圈19年<br>45歲何美婷靚靚掃貨</h1><p>【銅鑼灣】曾奪85年健美小姐季軍嘅何美婷𠵱家已經45歲，報道指佢94年退出，97年嫁咗畀個美國商人，跟住就移民當地。呢幾年真係好少見何美婷現身香港，不過大前日下晝5點幾，佢獨自喺銅鑼灣時代廣場嘅city'super買嘢，一身黑色打扮嘅何美婷，醒目戴住黑超遮素顏，好耐冇見嘅佢，身形同樣貌變化唔大，比起走晒樣嘅王祖賢，佢算保養得唔錯。</p><p>曾戀溫兆倫</p><p>何美婷86年主演無綫劇《城市故事》，同劇中拍檔溫兆倫擦出愛火花，不過戀情好快玩完。佢喺90年同妹妹何美美曾轉投亞視，94年息影。何美婷婚後叠埋心水做人妻，生活低調。佢大前日就去咗銅鑼灣行超巿，佢先喺凍櫃揀咗兩包火腿同煙肉，跟住又周圍行，唔知係因為何美婷由美國返嚟唔熟路，定係city'super內部裝修，佢想買麵包又搵唔到，要向店員查詢，搵到即刻買咗一包。</p><p>為咗慳時間，何美婷又再問店員邊度畀錢少啲人，喺店員指示下，佢好快畀錢走人。支持環保嘅何美婷冇要膠袋，佢就咁拎住啲嘢去咗停車場攞車。<br>採訪、攝影：徐錦池</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>