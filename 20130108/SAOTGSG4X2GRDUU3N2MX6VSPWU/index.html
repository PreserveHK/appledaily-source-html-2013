<html><header><meta charset="utf-8"><title>隔牆有耳：<br>人肉大利是　巧遇一代宗師 - 李八方</title></header><body><h1>隔牆有耳：<br>人肉大利是　巧遇一代宗師 - 李八方</h1><p>倒梁聲音越嚟越響亮，但絲毫無損狼太梁唐青儀扮靚嘅心情。前晚莎莎老闆郭少明響君悅酒店搞60歲生日派對，大玩龍鳳呈祥中國主題，仲會將生日賀禮捐畀公益金做善事。</p><p>莎莎老闆生夾狼太</p><p>貴為公益金會長嘅狼太，都出動去飲。一向鍾意着紅色衫嘅狼太，前晚變身利是封，以大紅色刺繡上衫到賀；莎莎老闆郭少明同老闆娘見貴賓到場，親自出門迎接，仲好似左右護法咁，夾住狼太喺中間，似乎避免俾記者們問佢老公嘅誠信問題喎。<br>當晚去飲壽宴嘅，仲有早排批評過狼英嘅全國人大常委范徐麗泰。嘩，范太當日竟然以一身長衫亮相，成個「一代宗師」咁款，唔少人都對佢呢身打扮為之側目。唔知場內兩雌相遇，會唔會都有場大龍鳳？而退休後精神好過𠵱家嘅前局長孫明揚，亦同太太拍拖捧場。</p></body></html>