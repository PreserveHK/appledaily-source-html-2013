<html><header><meta charset="utf-8"><title>綠葉王：陳曼娜66無窮創高峯</title></header><body><h1>綠葉王：陳曼娜66無窮創高峯</h1><p>風騷女人中的表表者陳曼娜入行40多年，由參加訓練班再轉戰選美，經歷多個電視台風雲變色的年代，現年66歲的陳曼娜表示此刻只為過戲癮，對演戲依然抱有極大誠意的她，認為多年來最遺憾的是未有一套劇令她認為有代表性，故希望不久的將來可有一套代表作，以證明自己的事業與其年齡一樣同是六六無窮。<br>撰文：王崇穎</p><p>陳曼娜常於電視劇扮演風騷有錢女人，簡直入型入格，私底下的她十分爽朗，更廣交好友。保養得宜的陳曼娜於60年代經由嶺光訓練班加入娛圈，畢業後當時還不足16歲的她由於太年輕故未能擔正做女主角，她說：「我同陳寶珠同一個年代，當時佢好紅，我都做過佢替身。」<br>雖然未能當主角，但陳曼娜其後經訓練班導師鼓勵，踏上選美舞台，她說：「未足16歲我去咗選香港玉女，係邵氏公司搞嘅，我係外人，都攞咗第三，當時嘅選美都要着泳衣，一樣要考智慧同儀態。」</p><p>膺最受歡迎藝人</p><p>其後陳曼娜得到演出機會，她說：「當時黃百鳴同一班熱愛做話劇嘅發燒友，搵我做佢妹妹，都算女主角，之後我去咗呂奇間公司，但都係未夠成熟演愛情戲。到我可以不受年齡限制嗰時，適逢70年代粵語片式微，我喺粵語片時代冇真正擔正一套戲。」1970年之後陳曼娜進入電視台，簽約麗的電視，與麥當雄合作拍了很多電視劇，也擔正女主角，當年更成為《電視日報》的十大最受歡迎女藝人。<br>雖然擔正女主角是陳曼娜的心願，但她仍覺得女人最大幸福莫過於相夫教子，70年代中她放下如日方中的事業披上嫁衣：「當時啲女仔比較早婚，女人最終嘅事業係嫁個好老公，所以放棄咗之後嘅機會。」不過，陳曼娜最終都離婚收場，她現時回想十分後悔，但仍得到另一種安慰：「雖然婚姻失敗，但另一角度我又好開心，因為我有對好生性嘅仔女，令我有好大安慰。」陳曼娜的一對仔女已於醫學界各自闖出一番成就。</p><p>投資樓市冇失手</p><p>一向有小富婆之稱的陳曼娜，其發迹史由離婚開始，當時她沒復出拍劇，並投資股票及炒樓，她坦言自己也覺得十分夠膽：「我投資買賣樓宇從冇試過損手，一直賺錢，反而股票就有得有失，始終投資方面我係搵到兩餐。」<br>投資有道的陳曼娜無後顧之憂，並於91年簽約無綫拍劇，至前年轉簽王維基的香港電視，回顧在無綫20年的生涯，她坦言純為興趣及可以過戲癮：「我好想做多啲好戲畀觀眾睇，但其實只有一套《十月初五的月光》比較多人識。我一直都想做實力派演員，但喺人哋眼中，我只可以演活一個風騷女人，我唔介意做師奶，亦唔介意唔化妝，最重要有發揮。」</p><p>談到轉投香港電視，陳曼娜說之前無綫雖已給她不少演出機會，但感覺自己好像停滯不前：「想轉吓環境，希望有更好發揮，王維基話會畀我好好發揮，老闆嗰份尊重感同誠意遠比酬勞優厚嚟得吸引。」<br>除了拍劇，陳曼娜目前的生活亦多姿多采，雖然仔女均在美國，但她亦不愁寂寞：「我成日都會去美國見仔女，佢哋一得閒亦會返香港陪我，平時我仲會返教會同學跳拉丁舞，其實都好忙㗎。」</p></body></html>