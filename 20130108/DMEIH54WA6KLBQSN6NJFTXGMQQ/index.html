<html><header><meta charset="utf-8"><title>金手指：一注獨贏沽日圓 - 孫柏文</title></header><body><h1>金手指：一注獨贏沽日圓 - 孫柏文</h1><p>聖誕、新年假期全都喺禮拜二，因公眾假期關係，所以冇稿出。隔咗三個禮拜，係時候講今年最佳做乜去贏錢。作為白銀戰隊隊長，當然繼續買銀。舊年上半年自封頁岩氣解放軍司令嘅我，當然繼續睇好頁岩氣，珠江鋼管（1938）因為政策風險低，視為首選，噚日收報4.25元，繼續睇佢升到7蚊。<br>不過，今日要講一個前英雄塚將成為大樂園，仲要勁到你唔信。我對呢個大勢發生機會嘅信心，有如06年話美國樓市將慘過八萬五一樣。呢個trade係乜？就係沽空日圓。記得我第一次兼唯一一次沽Yen喺98年。當年4月大學考final時，俾個鬼妹同學問暑假有冇搵工，我同佢講會全職沽Yen。<br>佢聽完眼眨眨，我諗佢可能想知我喺乜嘢價沽，我就加多句話喺130以下就沽。點知佢更眼眨眨。點都好，5月返到香港，日圓已跌到133兌1美元。我唔理，照沽盡。點知我一注獨沽後冇幾日，就升到130日圓兌1美元，我冇錢補倉，所以被人斬倉。<br>點知被斬倉後，日圓就喺幾個月內一路落到148日圓先買到1美元，我明燈嘅格，喺嗰陣已經漸露。</p><p>日債爆煲指日可待</p><p>咁點解今次沽Yen？絕對唔係因日揆話乜嘢要日本通脹。佢上次做咪又係屁都唔響個？今次沽Yen，係因為日政府已經冇得借錢。零息世界，佢要還國債嘅利息開支都要用稅收嘅四成。<br>日本人已老到淨沽國債，得番日央行買。日債長息已開始飆，日債爆煲指日可待，日央行將大規模印鈔買國債。200、300日圓兌1美元之日能見，第一站148日圓。噚日日圓升一升，因為話政府冇白紙黑字迫央行印，所以係沽佢嘅好時機。今轉吸取08年嘅經驗，唔做咁多槓桿，一注獨沽日圓，真係想窮都難。</p><p>孫柏文<br>獨立股評人<br>本欄逢周二刊出<br> http://facebook.com/shuen </p></body></html>