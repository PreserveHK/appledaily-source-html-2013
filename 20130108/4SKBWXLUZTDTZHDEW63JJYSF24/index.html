<html><header><meta charset="utf-8"><title>中環在線：<br>業主想賣樓　阿翁或要走 - 李華華</title></header><body><h1>中環在線：<br>業主想賣樓　阿翁或要走 - 李華華</h1><p>「阿翁鮑魚」富豪酒家租咗銅鑼灣駱克道嘅舖位多年，本來租約未完，無迫遷之憂，但業主突然搵代理攞成幢物業出來賣，叫價7億，如果賣得成，富豪酒家會唔會因為物業重建而被迫遷呢？<br>富豪酒家老闆翁仰光似乎冇乜所謂，笑言新業主或者減租都未定，如果幢樓要拆，佢可以退休𠻹！佢又爆料，話早幾日有個經紀問佢係咪用6億買咗幢樓，搞到佢一頭霧水。<br>富豪酒家個舖喺駱克道454至456號，物業樓高9層，富豪租咗半幢，持貨近半世紀嘅業主最近用要約方式放售，23號截止。由於塊地好有重建價值，拆樓再起，樓面多一倍，點計都係重建有着數。<br>翁老闆本來喺「阿一鮑魚」打工，94年離開自立門戶，96年喺銅鑼灣開富豪酒家。據聞，富豪酒家𠵱家一個月交緊40萬租。</p></body></html>