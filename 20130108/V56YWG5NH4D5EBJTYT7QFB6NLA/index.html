<html><header><meta charset="utf-8"><title>門常開：5000萬多寶離奇失蹤案</title></header><body><h1>門常開：5000萬多寶離奇失蹤案</h1><p>2013年首個超級六合彩今日攪珠，頭獎彩金高達7,200萬元，若一注獨中，將成為歷來第二高嘅頭獎派彩紀錄。爽仔同好多香港人一樣，想花10蚊買一個橫財夢。但有朋友就話，六合彩其實一啲都唔公平，直頭係搵笨！</p><p>累積獎金隨時突然蒸發</p><p>爽仔呢位朋友首先批評馬會六合彩彩金太少，以加拿大樂透為例，同樣係49個號碼攪珠、買中6個號碼得頭獎，樂透每兩加元一注，獨中頭獎可得400萬加元；香港就10蚊注，頭獎保證800萬元。換算成相同金額，加拿大樂透買10蚊港紙可得彩金2,000萬元，足足係香港六合彩2.5倍。<br>六合彩唔抵買之餘，朋友又批評馬會食水深，因為樂透頭獎冇人中，彩金全數撥歸下期，即係400萬會變800萬，反觀香港六合彩，累積獎金隨時突然蒸發。好似去年12月31日嗰期六合彩，頭獎逾4,200萬冇人中，到1月3日一期，因為早已定咗5,000萬元旦金多寶，原先嘅累積獎金就冇咗。<br>馬會否認多寶消失，發言人話，12月31日所產生嘅$42,330,907多寶，已全數撥入下一期攪珠，即1月3日舉行嘅元旦金多寶攪珠，作為頭獎基金。由於該期攪珠仍然冇人中頭獎，連同12月31日嘅多寶，合共$60,241,241（$42,330,907＋$17,910,334）嘅多寶全數撥入今日嘅攪珠。咁樣講，原先說好了的5,000萬元旦金多寶去咗邊？<br>吳爽</p><p>獨中頭獎7200萬可以做啲乜？</p><p>1.每月供養400個人間極品劉江華<br>2.號召288,000個老臨喪撐老新癡漢梁振英<br>3.狂掃超級劏房曉薈17個單位<br>4.買起五豐行獨市內地肥牛16.7萬斤<br>5.幫魔童王維基養住班港視員工40個月</p><p>六合彩抵唔抵買？</p><p>陳小姐<br>「我唔理佢咁多，總之畀我中7,000萬就夠，買樓收租退休喇！」</p><p>蔡先生<br>「抵唔抵見仁見智，咁當然最好多啲獎金，吸引力都大啲。」</p></body></html>