<html><header><meta charset="utf-8"><title>爽人物：Top Sales谷底反彈　唔係靠車</title></header><body><h1>爽人物：Top Sales谷底反彈　唔係靠車</h1><p>有這樣一個人：為勞斯萊斯開荒推銷新型號名車，創下億元生意額神話，客人包括何鴻燊、李國寶、趙世曾。當過上市公司董事總經理，巴閉到有人在人民大會堂設國宴款待他。但也試過炒燶股欠巨債，差點雙料自殺。「逆境時有勇氣後退，先係大勇」，過山車般的人生，讓他寫下自傳《以退為進》，他是梁錦棠。　記者：呂麗嬋</p><p>梁錦棠現年65歲，他的故事，要由40年前說起，當年他19歲，「屋企開大牌檔，兩房人十幾兄弟姐妹，嗰個年代做推銷員地位極低，但冇本生意，賺錢最多。想發達，就入行」。第一份工在洋行做「行街」。每日洗樓「㩒鐘仔」，推銷名廠打字機。勝在勤力面皮厚、日做14小時，還追到老闆的靚女秘書。拼搏Top salesman本質，早露雛形！<br>只是進取的他，還是不甘心。七十年代，股票狂升，他辭工全職炒股，見識過師奶買餸錢炒股都發達的年代，1973年遇上股災，一鋪清袋。「要阿媽賣金幫我還債」，好在上一代香港仔，就是打不死，「炒股搵到，成日換車，有研究，索性轉做汽車經紀」。</p><p>失業欠債圖雙料自殺</p><p>八、九十年代經濟好，躭歐洲靚車，為成功標記，屢被高薪挖角的梁錦棠，吃盡經濟起飛的甜頭，1994年攀上事業高𥧌，任職的紳寶公司（Saab）成功上市，他升任董事總經理。當年，紅得發紫的黎明開《夏日傾情演唱會》，紳寶冠名贊助，獨家代理的開篷車更成一時潮物，銷量破盡紀錄。<br>只是，2003年沙士引發的經濟巨浪，持有大量股票的他，再次跌落谷底。「大環境瀰漫住負面情緒，因為權鬥，我剛離開舊公司，工作冇着落，股票跌又欠落銀行百幾萬元，唔敢同屋企講。嗰時已經50歲，唔同73年嗰次，覺得翻唔到身」。越不想面對越抑鬱，萬念俱灰下，他想到死，「買咗炭同安眠藥，放喺車度，連遺書都寫埋」。</p><p>曾獲賭王李國寶襄助</p><p>臨死前重遊舊地，就像電視劇情節，衰到貼地，遇到法師，被罵醒：「你死咗就一了百了，難為最愛你嘅家人！」甫打消尋死念頭，即遇上他人生的轉捩點，「嗰時咁啱勞斯萊斯嚟香港開陳列室，推出全新車款Phantom（幻影），問我有冇興趣加入，超高底薪，加埋豐厚佣金，筍到你唔信」。<br>50多歲，重新上路，「第一日上班，訩住公司俾我嘅870名VIP名單，彷彿又回到廿幾歲，朝九晚八，馬不停蹄cold call、見客。但嗰時經濟唔好，幻影車價要600、700萬元，第一個月一部都賣唔出」。賣車不成，剛好賭王何鴻燊的勞斯萊斯要翻新，他靈機一觸，變陣幫富豪翻新名車，打開缺口。<br>「我將賭王架車番新前後嘅照片，電郵畀其他客戶，竟然生意滔滔，平均30幾萬元翻新一部車，一個月接到近十單生意」。連續三年，梁成為銷售冠軍，創下一年賣出26部勞斯萊斯的紀錄，為公司賺逾1.8億元，而最令他感動的是，向他買下首部幻影的東亞銀行主席李國寶，主動提出借錢給他還清債務，雪中送炭。<br>「人生好長，喺逆境時，識以退為進，也是一種智慧」。梁錦棠說：「唔走到最後，你永遠唔知，你係咪可以絕處逢生。」</p><p>客人如外遇　賣車似婚姻</p><p>專賣頂級靚車，梁錦棠是行內出名的Top salesman，叫他教授銷售心法，已婚的他形容每一位客人，都是他的「外遇」，「首先是『追求』，了解對方喜好，配合客人的實際需要，提供選擇，切忌誇張作大，我賣的是『老實』」。喜歡引擎聲夠動人？還是空間大，方便接載家人？抑或純炫耀？要對症下藥。<br>靠誠意把客人「追到手」，接下來就是「結婚」，他說要讓對方了解契約（條款），然後等待排期 （交車）、註冊（登記），「交車之日，就係舉辦婚禮之時，我會着得隆重啲，通常袋口放上絲巾，以示尊重」。結完婚，久不久一個電話問候，需要時隨傳隨到，唔好因為「結晶品」（新車）出咗世（賣出）就變臉。賣車如婚姻，收到未？</p></body></html>