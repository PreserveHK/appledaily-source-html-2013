<html><header><meta charset="utf-8"><title>中環在線：<br>少帥督師　谷無雙寶 - 李華華</title></header><body><h1>中環在線：<br>少帥督師　谷無雙寶 - 李華華</h1><p>踏入2013年，股市生猛番晒，咁啱周大福（1929）禮拜五會搞一場VIP珠寶展，展出七套獨一無二嘅珠寶，打算5月拍賣，如果股市繼續生性，周大福應該可以食正條水。<br>創辦人鄭裕彤舊年入院前，8月喺周大福稀世珍寶私人預覽會上展示多年珍藏，佢當時仲話：買珠寶好過買樓！雖然彤叔𠵱家未出院，但周大福就如常運作。</p><p>彤叔話齋　買珠寶好過買樓</p><p>舊年4月佢哋亦有一場珍貴珠寶拍賣，最貴一條寶石頸鏈賣超過780萬。今年拍賣會安排喺5月舉行，禮拜五請來200位中港VIP，率先欣賞全部七套珠寶，雖然未估值，但件件獨一無二，價錢應該都同舊年咁上下。<br>今年品牌推廣仲勁，彤叔孫仔鄭志剛（Adrian）舊年9月用咗一個禮拜，同攝製隊去米蘭拍電視廣告，主角係內地名模孔令令，呢七套珠寶會喺3月推出嘅廣告中亮相，VIP過幾日就有得睇，華華讀者呢，今日先睹為快一兩件先。<br>做得周大福VIP，每年消費20萬至100萬以上不等，要投呢七套珠寶應該同出街濕平差唔多，橫掂𠵱家400幾萬只係買到200呎唔夠嘅單位，難怪彤叔話買珠寶好過買樓，起碼有得戴！<br><br>李華華<br>mailto:LiWaWa@AppleDaily.com</p></body></html>