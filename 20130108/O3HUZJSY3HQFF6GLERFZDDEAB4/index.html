<html><header><meta charset="utf-8"><title>馮仁昭四圍超：劉愷威楊冪膺爛片帝后 - 馮仁昭</title></header><body><h1>馮仁昭四圍超：<br>劉愷威楊冪膺爛片帝后 - 馮仁昭</h1><p>徐崢執導嘅瘋狂喜劇《泰囧》，唔聲唔聲喺內地執咗11.54億人仔，破晒華語片票房紀錄，實在令人鼓舞，但爛片依然排隊上映。內地《搜狐》娛樂網站最近搞咗個2012下半年十大爛片選舉，仲以為香港票房六連仆嘅張栢芝應該坐定粒六封爛片影后，點知居然不敵楊冪！</p><p>栢芝封爛片皇太后</p><p>呢個選舉號稱係綜合網民、媒體同影評人嘅投票而得出結果，楊冪上年一口氣接下《大武當》、《Hold住愛》同《消失的子彈》三部「傑作」，令佢以1,588票當選爛片影后。而第二名、獲1,083票嘅栢芝，就憑《河東獅吼2》、《影子愛人》被封為「爛片皇太后」，算係有交代。至於劉愷威亦憑《Hold住愛》奪得871票，當選爛片影帝，相信大家依然冇辦法忘記佢同楊冪嗰幕奉旨調情嘅SM吻戲囉！至於爛片No.1就由楊冪同趙文卓套《大武當》奪得。</p><p>另外，栢芝雖然近日未有新戲拍，但喺內地依然有價有市，據悉內地真人騷《媽媽咪呀》請佢做嘉賓，酬勞高達百萬人民幣。據知聖誕節期間栢芝已返內地錄影，大會話佢唯一要求係第二日要坐朝早5點機返香港陪兩個仔過平安夜。節目亦曾做網上投票，觀眾希望搵邊個做嘉賓，佢哋話栢芝以1,060票大勝610票嘅王菲喎。噚晚now亦播出栢芝日前接受區永權嘅訪問，佢仲同對方兩個囝囝合照。<br>撰文：馮仁昭</p><p>【齊齊投選2012年娛圈風雲人物】<br>入面粒粒巨星，你想咀佢，定想掟蕉過去？XD<br> http://bit.ly/ent_2012　（電腦版） <br> http://bit.ly/ent_m2012　（手機版） </p></body></html>