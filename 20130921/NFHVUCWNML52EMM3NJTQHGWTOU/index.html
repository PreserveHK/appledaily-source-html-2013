<html><header><meta charset="utf-8"><title>繼續低息 - 左丁山</title></header><body><h1>繼續低息 - 左丁山</h1><p>奧巴馬之友，美國著名經濟學家森瑪斯在九月十六日（美國時間）突然主動寫信給奧巴馬，說明不願意被考慮為聯儲局主席候選人，原因是不欲導致產生一場充滿對罵的議會確認過程，影響及美國國家及聯儲局的最佳利益。<br>一般來說，總統提名誰人出任聯儲局主席，事屬秘密，他的「提名名單」一旦曝光，便成為選美遊戲，對各方面都不公平，故此名單內的候選人只要靜悄悄口頭知會總統或白宮幕僚長，把自己的名字刪除，外間是不會知道的。何解森瑪斯卻高調地以書信形式，像是官方辭職般，通知總統？好令人莫名其妙。譬如明年九月三十日陳德霖的金管局總裁一職將會任滿，我們不知道他是否會被梁振英挽留連任，還是有新人接替，假使陳德霖要離去的話，香港會否有一位高人膽敢公開講：「我已向梁特首講明，我退出角逐金管局總裁職位？」想笑死人咩，直情係自己抬高身價箒。<br>不過森瑪斯有此一信，好可能係條氣唔順，佢明明係奧巴馬總統最信得過嘅經濟學家、大教授，所有美國聯邦政府內最高級嘅經濟職位，包括財政部長，佢都做過，只差聯儲局主席一職箒，依家公開宣佈「withdraw my name for consideration」，向其他人示吓威箒啩，佢不得不如此，想來事先已與奧巴馬有默契，因為大勁敵耶倫女士嘅女性支持者大打公關牌奏效之故，美國女士團結在她的周圍，堅決爭取歷史上第一位女性出掌聯儲局，政治正確到極，加上佢地知道森瑪斯自少天聰過人，恃才傲物，29歲就做哈佛正教授，對同事，同行，各式人等，得罪唔少，故此可以好快就集合到350名經濟學家聯署撐耶倫，令森瑪斯感到不是味兒，畢竟年紀已有58歲，唔想再打一場硬仗，與對手支持者對罵咯，所以自願打退堂鼓。森瑪斯一聲退出，令香港股市急升，相信曾俊華最唔高興，曾財爺最想美國退市、加息，令香港樓市下跌一兩成，以滿足佢嘅樓價下跌預期，亦為辣招之設，減少壓力。耶倫係減息鴿派，由佢接替伯南克，一定係延續低息政策，與森瑪斯嘅言論相反。既然係咁，曾俊華唯有死頂辣招不放鬆，但香港樓價繼續有低息期望嚟支持。</p></body></html>