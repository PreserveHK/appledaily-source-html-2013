<html><header><meta charset="utf-8"><title>人口老化輸入醫生 - 左丁山</title></header><body><h1>人口老化輸入醫生 - 左丁山</h1><p>政府推出人口報告，徵詢意見，林奮強嘅「香港黃金五十」又出報告講及本港人口趨勢，在十一月十二日向傳媒演述政府份人口報告無甚具體建議，主要係諮詢市民，無可無不可。「黃金五十」份報告就特別針對香港人口老化問題，提出解決辦法，不過呢啲辦法可能幾惹火，雖是良藥，但民望奇低嘅梁振英政府，有冇勇氣接納，有好大疑問箒。<br>根據林奮強屬下嘅「香港黃金五十」嘅80後研究員找到嘅資料，香港人之年齡中位數係42.0歲（2013年）、日本人45.9歲、美國人37.4歲、中國人35.4歲，香港人只比以老人眾多見稱嘅日本人年輕三年，而且香港老化得好快，65歲以上人口比例從7%增加至14%嘅時間只需30年，遠低於法國（150年）、瑞典（85年）、美國（65年）、英國（50年）。比香港老化速度更快嘅係南韓與中國，同是25年。這或者是中國最近宣佈改革人口政策，放寬一孩政策嘅宏觀背景。香港人口老化得快，長者佔人口比例持續上升，即係話兒童人口比例下降，未來勞動人口下跌，香港雖無一孩政策，但新生代之生育率極低，相等於「自願性一孩政策」，況且在1989至1998年間移民離開香港嘅人士高達68萬，大大影響咗香港嘅勞動力與生產力，只能靠外來移民填補，大致上粗略啲講，係走咗一批較為中產有錢嘅人，來了一批較為基層、缺乏儲蓄或甚至需要綜援的人士。香港貧富差距不斷拉闊，政府需要扶貧，這是一個幾大嘅理由。<br>人口老化，病患必然增加，勞動力下降，不少工作、工種缺人，如何是好？黃金五十提出盡快改革醫療體系，引入知識型人才（未來20年內引最少20萬人），二十年內興建九間新伊利沙伯醫院以擴充醫院病牀，應付老年人所需，更可向菲律賓等年輕人口地區輸入護理人員。至於醫生從何而來，少不了雙管齊下，一是擴充大學醫學院學額，二是效法新加坡，大舉輸入合資格醫生。新界最大醫院威爾斯醫院嚴重缺乏醫生，病人入急症室要輪候26小時先至見到醫生，輸入醫生實在係一個十萬火急嘅問題。</p></body></html>