<html><header><meta charset="utf-8"><title>隔牆有耳：輸入外勞幫到手定幫倒忙？張宇人：人工高嚇走投資</title></header><body><h1>隔牆有耳：<br>輸入外勞幫到手定幫倒忙？<br>張宇人：人工高嚇走投資</h1><p>【隔牆對論】</p><p>記：《蘋果》記者　　張：立法會飲食界議員張宇人</p><p>單計勞工處招聘網頁，飲食業空缺超過5,300份，冠絕各行業。清潔工超過4,700份、洗碗員空缺逾400份，位於中環的餐廳印尼1968，更以月薪15,000元聘請洗碗員。<br>記：飲食業現時請人有多難？<br>張： 我肯定飲食業界最少缺人手過萬、接近缺兩萬人，我係摸住業界脈搏。𠵱家你走入邊一間食肆，侍應、洗碗工全部都係請唔夠人。馬鞍山有間茶餐廳，無論日間、夜間侍應、洗碗、水吧都要請人，餐廳附近係頌安邨、耀安邨、恆安邨，如果返工，幾分鐘路程都行到，咁多工冇人做，你話幾得人驚。呢間餐廳請洗碗月薪1萬蚊，可想而知，飲食業欠缺人手係缺得幾緊要。</p><p>記： 工會常說，只要提高薪水，改善福利，做好培訓便能請到人，實情是否如此？<br>張： 當你請洗碗，月薪畀到萬二、萬三、萬五，咁畀侍應要幾多呢？無可能畀八千、九千啩？廚師畀幾多呢？水吧值幾多？收銀值幾多？唔通收銀員八千蚊？洗碗員萬六蚊？當然我哋冇用三萬蚊請洗碗。<br>工會最叻講，「你班友畀唔夠錢請人！你班友剝削！」一間茶餐廳，人工佔百分之三十幾，食物成本去到百分之四十，租金百分之二十。仲有幾多空間提升工資福利呢？𠵱家失業率得三點幾，接近全民就業，你叫我去邊度請人？去同扎鐵行業頴人？比萬八蚊？人哋千八蚊一工，𠵱家扎鐵都冇人做。<br>記： 除了失業率低導致招聘困難，有甚麼原因導致飲食業請不到人？<br>張： 最低工資加到30蚊，飲食業流失咗好多人去其他舒服嘅工種，例如保安。另外，我唔係怪董建華，03年失業率高，佢搞副學士學位，提升學識水平，想香港走知識型經濟。如果我有個仔，我畀完錢佢讀副學士，畢業後佢話去做侍應搵萬二蚊，你估我會點同佢講呢？𠵱家個個讀咁多書，咁將來邊個做低下工種呢？將來邊個清潔街道呢？個個都大學畢業，唔通大學畢業生要去掃街？<br>記： 工會之所以擔心大量輸入外勞，最擔心是外勞會「打爛工人飯碗」，最終壓低本地工人工資，如何確保本地工人飯碗不被打爛？<br>張： 工會講唔厭，面皮夠厚可以繼續講。我想問，三點三嘅失業率，搶乜嘢工呢？香港輸入外勞，老闆要以薪金中位數請人，唔係最低工資。何來廉價勞工呢？何來搶呢？例如家庭傭工，以往有媽姐肯做，後尾冇，70年代香港咪輸入外籍傭工囉。人哋喺自己國家搵唔到錢走嚟做，香港咪可以釋放婦女出嚟搵錢囉。輸入外勞可以整個百分比，例如食肆請10個人，最多只係請兩、三個，有一個百分之二十嘅限制。如失業率上升，可減少百分比。行業、工種方面，唔應該箍死，因為立法會有時唔知行業發生乜事。<br>工會認為香港現時已有「補充勞工計劃」，讓個別行業出現人手不足時，可根據計劃申請輸入合理數量外勞，故反對擴大輸入外勞。但數字顯示，2012年，計劃申請近6,000宗，批出2,000宗，其中「批發、零售、進出口貿易、飲食及酒店業」申請300宗，批出84宗，成功比率不高。<br>記： 補充輸入勞工計劃不能解決業界人手不足問題？<br>張： 呢個計劃，我日日都收到唔同人嘅投訴，最近有間西班牙餐廳，因為香港人冇人識整Paella（西班牙海鮮飯），政府只係批由西班牙請一個廚師、一個經理來港。計劃個缺點係批出嘅工種、人數好少，因為驚俾人鬧。申請待批係以年計，唔係以月計。<br>記： 若果沒有外勞，業界爭相高價搶人，你可以預見會出現甚麼情況？<br>張： 人工高你估一定開心嘅咩？到啲人因為香港人工高，請唔到人，唔嚟香港投資，到時你畀錢都請唔到。邊個老闆肯投資2,000萬，晚晚因為請唔到洗碗員，要個經理食食吓飯走去洗碗，呢啲情況係開始緊。我唔係講笑，你會發現香港會有撤資、競爭力越嚟越差嘅情況。<br>最終，老闆搵少啲錢，攞多啲錢出嚟請人，生意倒閉。有日你會發現個豬扒飯60蚊，三年前係28蚊。香港仲點競爭？深圳同一碟由相同中央工場整出嚟豬扒飯，一樣味道，一樣好食，可以賣22蚊，到時唔通個個坐車過去深圳食？</p><p>mailto:pf_lee@appledaily.com</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24 </p></body></html>