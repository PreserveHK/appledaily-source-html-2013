<html><header><meta charset="utf-8"><title>導之初體驗　劉韻文</title></header><body><h1>導之初體驗　劉韻文</h1><p>劉韻文第一部執導的長片就眾星拱照：主角劉嘉玲與陳坤、監製施南生和俞琤、杜可風攝影、張叔平參與造型設計。電影《過界》這邊拍完、那邊就入圍康城影展。對於這種平地一聲雷的個案，口痕香港人通常可以馬上評論一番（然後不需要理會究竟拍甚麼）：一定係有家底/有後台/好識撈/勁好彩囉──劉韻文堅信自己憑的不是這些。「我覺得佢哋都係鍾意個劇本先接。」<br><br>撰文：劉連<br><br>攝影：許有達<br><br>場地提供：電影文化中心（香港）</p><p>棄筍工從影</p><p>劉韻文的履歷表很簡單，在電影圈乾淨如一張白紙。<br>她從小喜歡看電影和攝影，當是嗜好，從未想過做電影人。中學畢業，她考到美國哥倫比亞大學讀經濟；長春藤天之驕女，02年返港，入銀行做分析員，卻覺得苦悶。<br>「讀經濟，起初是想到國際組織工作，覺得會幫到人。到正式坐寫字樓，做分析員寫報告，卻覺得唔知自己做緊乜，研究做出嚟好似幫唔到人。」<br>年輕女郎返工返到冇意義，好正常的，weekend修甲shopping做義工，日子眨眼就過，一樣升職加薪展開豐盛人生。劉韻文不做這些，她買了部DV機，個個周末走去拍菲傭。<br>「起初動機很單純，就是好奇點解佢哋要嚟。菲傭好多都係大學生，點解要嚟香港做家務助理？佢哋對香港付出咗好多，但冇乜人關心佢哋，我想知道她們的背景，於是帶部DV機訪問佢哋，就咁對住鏡頭講，佢哋都好樂意，唔會有戒心。」有一個故事她特別深刻：女傭Rema，產女後來港工作，錯過了女兒所有重要成長片段，好不容易返菲律賓，女兒卻視她如陌生人，認婆婆做娘親──這些外傭的無奈與寂寞，觸動了劉韻文，「傾吓傾吓發現，這些故事很值得讓大家知道。」剛好儲了一大堆訪問帶，唔知點用，她決定去倫敦讀電影碩士，認真研究電影語言，去把她認為值得的故事拍出來，「（轉行）角度是一樣的，都是想幫人，只是方式不同。」09年她憑《無情雨》贏的鮮浪潮最佳電影獎，就是取材自之前拍下的菲傭故事。</p><p>中間的事　大家看不到</p><p>學成歸來，盤算下一步，她心目中有了《過界》的雛形，去阿姆斯特丹上了五個月的編劇工作坊，與此同時，她在社企天比高教寫劇本，因而結識俞琤。俞琤知道她有個劇本想拍，替她拉攏施南生，施南生找來了劉嘉玲、陳坤；另一邊廂，她另一位監製有跟杜可風合作過，知道杜大導最近有意拍齣香港電影，叫她去遞劇本試試，一個拖一個，金鑽組合，就此誕生。<br>黃修平拍完《魔術男》姑且等6年才再有一部《狂舞派》，她零長片經驗，拍一部社會題材電影，兩年便成事，而且星光熠熠，還要直達康城。這幾個月她聽得最多的形容，大概是幸運（潛台詞是「憑乜」）。<br>她有點憤憤不平。<br>「當然不是一出嚟就有人幫我，中間的事大家看不到。有年幾兩年時間，我見了無數個投資者，全部冇下文。俞琤帶我去見施南生，施南生一開始也叫我唔好拍，係我不斷改、不斷進步。」《過界》最終開拍的劇本，是第16稿。</p><p>人性是國際語言</p><p>「好多人問我點解，係咪緣份、係咪好彩，我覺得佢哋冇可能接一個佢哋唔鍾意的劇本，尤其演員同攝影師，對住我一個新人，不會無端端幫你，因為有機會影響到佢哋。<br>「我係好彩，但我亦都對自己劇本有信心。」<br>成功就是需苦幹，只識得羨慕人好彩，鬼叫香港人早已被訓練到不相信簡簡單單的努力，和正正常常的成功。<br>劉韻文對標籤很敏感，訪問差一點為此而擦槍走火：我說電影中貴婦們投訴仔女facebook唔add自己很精警有趣，她說演員們有份參與度對白，我自然接一句她們懂因為她們當中有貴婦，她忽然撻着：「我唔覺得你可以咁講佢哋，佢哋都係演員，演員的專業就是吸收不同圈子的東西，我唔覺得你可以話佢哋係貴婦。」是或不是都好，其實我講貴婦，沒有冒犯或批判之意，但看得出劉韻文有幾敏感，以及執拗。<br>《過界》本身也是執拗，電影關懷的對象，就是普遍香港人最dislike的兩群人：貴婦，以及內地孕婦家庭──不要去討論甚麼技法、分鏡，看到最尾，要是你為劇中人物心罨過、同情過，對這位新導演來說，應該叫於願足矣，「（講貴婦和內地孕婦） 就係因為大家話又係嗰啲，我先至覺得唔係嗰啲。點解要擺啲人落一個格，譬如講老師，冇可能個個老師都一樣。我覺得要多層面地睇一個人，不可以將人定型。」由《無情雨》的菲傭與少主，到《過界》的闊太與司機，劉韻文的着眼點，從人物性格、延伸到關係、階級、國籍、野心不小，「我希望我的電影可以做到好多層次，不止人物性格，可以見到佢哋溝通，以至整個社會。電影裏面描述的議題，像內地孕婦產子、超生，外國觀眾未必明白，但參加了很多影展，我發現觀眾都會看得很投入，會有很多問題，證明人性始終是國際語言。」<br>電影開畫兩日，票房未知，「當然想多人睇，但我控制唔到」，市道艱難，不阻她繼續投產的決心，話到此她忽然又哥大經濟系畢業生上身，「香港難，其實全世界都難，出去任何國家，個個導演都話冇投資者、冇錢、冇支持，一樣。」換句話，你要選擇坐喺度呻，還是站起身郁？</p><p>《過界》人生交叉點</p><p>富家太太Anna（劉嘉玲飾）一直活在自己主宰的都市上流社會生活中。丈夫能幹、女兒出國留學，對內把家打理得頭頭是道，對外活躍於社會慈善活動。可是突然一天，有錢的丈夫失蹤了，迷惘中失去了依靠，Anna天天想盡辦法，維持表面闊太生活，以掩飾家門的經濟危機──一個都市女性如何面對突如其來的生活巨變？<br></p><p>另一邊廂Anna的司機輝（陳坤飾）一直在找方法安排偷運深圳的懷孕妻子來港生產第二胎。儘管輝感覺到主人家起了變化，但他顧不了太多，這份工作能幫他把妻子帶來香港產子。Anna和輝是活在兩個不同世界的人，各有各的心底苦，兩條迥異的人生線路交織，各自面對自身的脆弱無力，共同去找回起點。</p><p>足本收睇《亂噏24》x張家輝；宅男女神謝安琪隆重登場！<br>周一至周五《亂噏24》約定你： http://bit.ly/appletalk24 <br></p></body></html>