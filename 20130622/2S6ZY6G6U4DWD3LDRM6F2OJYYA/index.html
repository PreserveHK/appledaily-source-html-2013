<html><header><meta charset="utf-8"><title>求偶App點醒港女　筍盤難求</title></header><body><h1>求偶App點醒港女　筍盤難求</h1><p>【本報訊】乘着話題電視節目《求愛大作戰》之勢，有港男推出「求偶大作戰」App，初次約會者，如不便問對方「搵幾多」、但又急於評估對方是否「高收入筍盤」，這App或可派上用場。　<br>記者：盧勁業</p><p>這個App前日上架，昨日已升到App Store免費排行榜第11位，顯示大受歡迎。使用者只須輸入某人的性別、年齡、教育程度、職業、工作和居住地點、上班交通工具等資料，程式便會自動推算「目標人物」的評分，並為總評分定出四級評語：「算罷啦」、「不過不失」、「可以認真考慮」和「食得唔食，罪大惡極」。</p><p>以人口普查數據預測</p><p>此App的兩位開發人之一杜振康（Leo）舉例說：一名32歲、大專畢業、在中西區居住和工作、每日坐的士上班的男會計師，「有六成機會拎3萬蚊人工以上，加埋年齡仲後生，遇到呢類對象，有食唔食，罪大惡極」。不過，更重要的是按入「詳細」那頁，可估計對方的薪金水平，以及全港有多少同一「級數」的人；據試用者評價，認為以行業計的薪金預測表現不俗。數據來自政府的2011年全港人口普查。<br>求偶App的另一位開發人、在金融界工作的博客「史兄」說：「兩、三個月前，有個女仔講笑同我講，話佢做律師嘅家姐同姐夫成日講：「『搵男朋友一定要大學生、6萬蚊人工以上，仲要差唔多年紀，唔好搵阿叔；搵唔到嘅話寧願單身仲好。』於是我搵方法話畀佢聽，要搵個咁嘅男仔係天方夜譚。」他隨即翻查人口普查資料，「全港同佢差唔多年紀嘅男仔（25至29歲），又有份工嘅有成20萬人；不過大學畢業一個月搵六萬蚊嘅，全港得3,000幾個，佔20萬嘅1.6％。仲有呢3,000人係包括未婚同已婚嘅人」。最後他將統計處的資料整理成Excel表，放上博客供網友試玩，大受歡迎。</p><p>坐的士返工多屬筍盤</p><p>要辨別「筍盤」，史兄分析資料後指，「最緊要係睇佢坐乜嘢交通工具返工，如果係坐的士，呢個人好大機會係『筍盤』」；其次是工作和居住地點，「喺新市鎮返工比較細機會係有錢人；住中西區一帶，係有錢人嘅機會就比較高」。他表示，只要不介意年紀大，45歲以上大學畢業生，「有三至四成每月搵6萬蚊以上」。<br>但史兄補充：「要搵個人過世，薪金並非唯一指標。」兩情相悅，未必在乎經濟能力和年齡；但這App「可以畀你計吓自己值幾多分，亦俾你知道，要搵到你心目中對象係咪不切實際」。該App現只有iPhone適用的iOS版本，可在App Store下載。<br>史兄現年30多歲，10多年前開始寫Blog，主要撰寫男女關係及辦公室笑話，曾寫過一篇有關婚宴的〈人情計算機方程式〉被熱傳。同屬八十後年輕人的Leo，負責把史兄的Excel表變成App，Leo擁有程式開發公司，曾開發熱門的、供市民尋找廁所的「衝廁」App。</p><p>「求偶大作戰」評分類別</p><p>0-49分：算罷啦<br>50-64分：不過不失<br>65-79分：可以認真考慮<br>80分或以上：食得唔食　罪大惡極<br><br>資料來源：開發者</p><p>港男試玩</p><p>40.6分　算罷啦</p><p>Ken（見習律師）：<br>「都係唔準，唔止呢個人工，計少咗好多。」</p><p>47分　算罷啦</p><p>Ben（中學教師）：<br>「唔準，低估咗人工。」</p><p>67分　可以認真考慮</p><p>Terence（資訊科技人員）：<br>「我覺得都可以吖，但係如果多啲option揀會好啲。」</p><p>69.1分　可以認真考慮</p><p>孫柏文（資訊及通訊業）：<br>「我梗係值100分啦！呢個App唔係好準囉！」</p><p>73分　可以認真考慮</p><p>Edward（中學教師）：<br>「望落去都準嘅，可能年紀大嘅男仔有優勢。」</p><p>港女又試玩</p><p>33.9分</p><p>林小姐 （ 從事教育工作）：<br>「會下載玩吓，有啲都幾準，同我男朋友既資料差唔多！」</p><p>41分</p><p>黃小姐 （學生）：<br>「我覺得個App麻麻地準，都係半信半疑，當玩吓囉。」</p><p>62.1分</p><p>張暖雅（模特兒）：<br>「估唔到自己得62.1分，本來覺得自己幾獨特，應該有80分！」</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>