<html><header><meta charset="utf-8"><title>隔牆有耳：維穩巨蛋騷歌手成箭靶追星族鬧爆　音樂不是工具</title></header><body><h1>隔牆有耳：維穩巨蛋騷歌手成箭靶<br>追星族鬧爆　音樂不是工具</h1><p>【隔牆對論】<br>大地產商贊助的《香港巨蛋音樂節》，邀請了當紅韓星和本地樂隊參演，本是樂迷佳音，卻撞正7.1遊行，「維穩」意味顯而易見，參演藝人也成箭靶，被譏淪為「河蟹」分子。填詞人周博賢和資深樂迷同聲維護藝人身不由己，但音樂一旦與社會割裂、脫離民情，便失去靈魂。<br>記者：袁樂婷　姚國雄</p><p>記：《蘋果》記者    <br>宜/曦︰杯葛音樂節群組發起人阿宜/嘉曦</p><p>巨蛋音樂節平地一聲雷，在樂迷和網民間激起千重浪花，杯葛音樂節的群組短短數天已有近6,000人加入。發起人阿宜、嘉曦和阿非追星多年，卻絕不盲目，認為真正的音樂人不但要唱好歌，更應有關心社會的勇氣。縱使喜歡的韓星難得來港演出，她們忍痛放棄，不做維穩佈景板。<br><br>記：你們開設群組後，不少「韓粉」反擊指睇騷是個人選擇，不應阻撓他人追星的權利。<br>宜：我哋從來冇責怪過任何人，只係提出質疑，同呼籲大家唔好去做維穩騷嘅佈景板。甚至我哋連叫人七一上街都冇講過，因為我哋相信大家有自由，有心嘅人自然會去，你唔睇演唱會亦唔代表唔會做其他嘢。問題係唔想助長一個動機唔單純嘅活動，更加唔想音樂變成一件工具。<br>成個安排實在太可疑，樂迷唔應該淨係關心睇騷，更應該問，點解要倒貼千萬去搞一場蝕錢嘅活動？點解地產商咁同心合力贊助？喺海外請到咁強大人馬演出，竟然開騷前唔夠兩星期先突然話畀人知，價錢仲可以做到咁平，甚至平過一般你去酒吧睇嘅任何一場騷，實在大開眼界。如果樂迷坐視不理，任由音樂被利用，悲觀啲諗，將來可能連想聽自己喜歡嘅歌都難。<br><br>記：音樂節搞手陳淑芬連日解畫，聲稱晚上辦音樂節不方便，又指音樂節是為向政府表達演藝界對大型表演場地的訴求。如何看她的說法？<br>曦：聽完反而有更多疑問，因為之前一直冇聽聞佢有咁希望香港有「巨蛋」，西九將來都會有容納萬五人嘅文化表演場地，點解當時諮詢佢唔出聲爭取再大型啲？佢話音樂節要唱四個鐘，夜晚唔方便，但平時紅館encore埋都一定過四個鐘；仲要喺跑道盡頭搞，我相信陳小姐如果去過site visit（實地視察），就會知其實要搭相當耐嘅車程先入到去，方圓十里都冇民居，點會嘈到人？<br><br>記：RubberBand早前發表「被姦論」，說參演是身不由己。作為樂迷，你相信藝人真的沒有自主嗎？<br>宜：如果音樂人選擇唔行主流，自己做獨立發展，自主權當然大好多。但一定會有人選擇行主流，去大公司，因為有多啲資源宣傳自己嘅音樂，呢個唔係錯，但係選擇囉。行得嗰條路，就一定要付出某啲代價。<br>有啲主流歌手得到要嘅資源同知名度後回歸獨立，可以做番自己真正想做嘅事，但唔係咁多歌手有呢個機會。講到尾，如果樂迷肯畀錢買碟，支持鍾意嘅音樂，自然多啲音樂人有自由。<br></p><p>記：歌手除了唱好歌，還可以有甚麼角色？<br>曦：我希望歌手唔會對世界無知，對社會不聞不問，因為佢正正就係喺呢個社會生存緊，佢嘅歌曲某程度亦代表咗呢個時代嘅面向。如果佢唱緊嘅歌完全同呢個社會割裂，反而我會有疑問，其實佢知唔知自己唱緊乜？<br>宜：做好音樂同做好音樂人係兩個層次。音樂人除咗基本責任，唱好歌、行為唔好教壞人之外，更重要係使命感，透過音樂帶出一啲訊息。樂迷聽完你首歌之後，因此得到啲改變，甚至想為呢個世界做番啲嘢，音樂人應該有呢個vision（願景）同勇氣。唔一定要去七一遊行，唔一定要去六四燭光集會，可能係一啲好唔政治化嘅議題，簡單到叫大家飲食唔好浪費，已經係一個message。<br><br>記：現今的藝人中，有哪些是好榜樣？<br>宜：有思想有想法嘅音樂人唔少，張懸係特別令人感動嘅一個，除咗會講自己諗法，仲會身體力行關心台灣嘅社會運動，透過佢嘅作品感染大家。佢亦都冇屈服過畀所謂主流市場，因為佢唔係嚟討好我哋。好記得佢喺演唱會上講過一句說話：「希望有一天，大家只因為音樂相見。我不是來討好你，樂迷也用不着討好我。」<br>曦：香港其實都有好多年輕人好想透過音樂表達自己，但香港政府一面搞創意，一面就扼殺緊大家創意，文化政策又唔知去咗邊，淨係識得起西九。硬件配套有喇，但你孕唔孕育到肯保留自己想法、夠膽發聲嘅音樂人呢？<br>宜：有點樣嘅土地，就有點樣嘅音樂；有點樣嘅音樂，就有點樣嘅社會。喺香港呢個咁唔favorable（有利）嘅環境當中，我哋都好慶幸以前有Beyond，𠵱家仲有明哥、何韻詩、盧凱彤、周博賢，其實RubberBand平時嘅歌都有關心社會。既然仲有唔少堅持緊嘅音樂人，我哋真係好唔希望因為呢個騷，令到件事更加差。如果歌手到最後真係冇辦法拒絕，迫於無奈或者佢真係想去都好啦，希望佢藉呢個音樂會嘅平台，可以帶一啲訊息畀選擇咗去睇音樂會嘅朋友。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>