<html><header><meta charset="utf-8"><title>不滿被唱獅子開大口　唔拍《葉問3》甄子丹黃百鳴反面</title></header><body><h1>不滿被唱獅子開大口　唔拍《葉問3》<br>甄子丹黃百鳴反面</h1><p>甄子丹五年前憑黃百鳴監製、葉偉信執導的電影《葉問》令演藝事業翻生，今年計劃開拍3D《葉問3》，黃百鳴有意讓《葉問》編劇、兒子黃子桓上位執導，惟子丹不滿班底變陣拒拍！近日坊間更盛傳黃百鳴出陰招周街唱子丹片酬獅子開大口叫價半億，子丹獲悉後㷫爆拒拍《葉問3》。二人關係宣告決裂！</p><p>現年49歲的甄子丹，出道以來不停賣武打身手，5年前黃百鳴力邀他孭飛主演電影《葉問》，令子丹變身一代宗師，票房收約2,500萬元，結果令他食糊上位，成為無人不識的宇宙最強。子丹食髓知味，三年前再拍《葉問2》。黃百鳴年初公佈今年繼續開拍3D《葉問3》，可是近日卻突然傳出該片胎死腹中，死因是黃百鳴打算由兒子、曾為兩部《葉問》編劇的黃子桓升呢做導演，班底大執位，子丹決意劈炮，黃百鳴不滿即四圍唱子丹片酬開天索價，二人反面。</p><p>捧兒子上位執導</p><p>黃百鳴預計斥資1.2億元開拍《葉問3》，雖然故事圍繞李小龍為重點，但葉問這個骨幹人物決不可少，子丹又是票房靈丹，但日前動筆簽約卻撻Q，合作突然告吹。事緣甄子丹不滿黃百鳴有意硬捧黃子桓代替葉偉信執導，子丹一向力撐葉偉信，有見彼此跟黃百鳴的理念現分歧，子丹堅持非葉偉信不拍，結果被惹怒的黃百鳴唱衰子丹片酬獅子開大口！據知子丹最近接拍電影《冰封俠3D》片酬叫價3,000萬元，不過坊間盛傳子丹向黃百鳴開價半億，終於辣㷫子丹。<br>黃百鳴昨日親口證實今年無望開拍《葉問3》，他昨日在電話中說：「今年子丹未有期，葉偉信又另有工作。呢部戲我同葉準簽晒約，一定我哋拍完人哋先拍得，劇本都交埋去北京電影局審批。」有指他嫌子丹開天索價，黃百鳴反駁：「我向來畀子丹片酬，出邊人哋畀佢幾多，我都一樣，我冇話佢叫價太高。」至於爆出黃子桓取代葉偉信，電影3D變2D，黃百鳴解畫：「係葉偉信提出叫子桓試下做導演，佢做監製，葉偉信太忙，不過子桓今年要結婚，佢都冇時間去拍。」黃百鳴退而求其次，並續說：「今年開唔成，我哋希望大家出年就到期。」</p><p>子丹收超友情價</p><p>有指跟黃百鳴反面，子丹昨日在電話中未有正面回應，只說：「總之我尊重佢係前輩。」到底是否傳聞所指向黃百鳴開半億才肯拍《葉問3》？子丹否認：「全世界都知我收黃百鳴片酬係低過林建岳、楊受成、蕭定一、王海峰，咁多年我收佢都係超友情價，全行都知。」子丹表示跟林建岳度期準備今年參演《葉問3》，他說：「林生原本只放我6月到9月，我仲向林生安排延到12月，為咗咁仲同林生爭拗。」子丹直認嫌棄黃子桓取代葉偉信，他說：「我同葉偉信拍咗兩部《葉問》，理念一致，好想《葉問3》維持呢個品牌，對得住觀眾，只係呢部戲唔可以由佢個仔執導。但我支持黃百鳴囝囝開拍其他題材電影，好鼓勵新晉導演。」黃百鳴表示今年無望開拍《葉問3》，寄望明年可跟葉偉信和子丹合作，子丹說：「明年我個期好密，始終我有新公司都有好多project搞。」<br>另一方面，導演葉偉信昨日也在電話中說：「我哋打工，佢搵我拍咪拍，佢唔搵我拍我都想拍，因為自己鍾意套戲。」<br>採訪：林妃</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>