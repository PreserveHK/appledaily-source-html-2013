<html><header><meta charset="utf-8"><title>國足國恥 - 左丁山</title></header><body><h1>國足國恥 - 左丁山</h1><p>美國前副總統切尼大概老到懵咗，指史諾登逃往香港，可能係中國間諜嚟嘅，佢話中國係一個無自由嘅國家，史諾登居然老早去過中國，又學中文，十分可疑喎。<br>如果美國年青人去吓中國旅遊，學中文，就會變成中國潛伏在美國嘅間諜，中國咪魅力驚人，對美國青年有無比吸引力？真係搵鬼信。美國一代歷史大師耶魯大學著名教授史景遷精研中國歷史，著作無數，夠係精通中文啦，佢會成為中國間諜咩，唔怪得切尼年青時雖然入咗耶魯，但要在其他大學畢業。最近美國黑石（Blackstone）公司創辦人Stephen Schwarzman捐出三億美元設立一個留本獎學金基金，資助美國及全世界學生到中國留學，希望此基金有一日可以與牛津嘅「羅得學人」（Rhodes Scholar）齊名，此計劃與北京清華大學合作，每年全費資助200名學生攻讀一年制碩士課程，主修工程，國際關係，工商/經濟，公共政策等等，200名學生之中，預定45%來自美國，20%來自中國，35%來自其他地區。若以切尼嘅見解，美國大富豪係唔係為中國培養潛伏美國嘅間諜呀？<br>切尼思想狹窄，在美國亂噏，可以不理，不過中國出現國恥，就不能不提。據說習近平鍾意睇足球，有一個中國夢，就係夢想世界盃在中國舉行，中國隊有資格爭標。以今日中國國勢，國際足協向錢看、向政治看嘅作風，在中國辦世界盃，夢想可以實現，但中國足球隊咁水皮，咁羞家，點踢世界盃呀？中國國家隊輸俾日本南韓澳洲，理所當然，對住伊朗，沙特阿拉伯隊難言取勝，亦係好平常，總之要衝出亞洲，已難乎其難。但上星期以一比五大敗俾泰國，內地傳媒質疑係打假波，故意輸多啲，以羞辱西班牙籍教練金馬曹，就真係令習近平嘅60歲生日都過得氣憤難平。唔鍾意賠錢送走金馬曹，已欠風度及合約精神，仲要打假波，在澳門賺番一筆？中國足協管理層及全體球員實在無廉恥到極，美國留學生在中國見到如此情況，仲會為中國做間諜？笑死就有份！習近平如果真係有個中國夢，清洗咗中國足協先啦！</p></body></html>