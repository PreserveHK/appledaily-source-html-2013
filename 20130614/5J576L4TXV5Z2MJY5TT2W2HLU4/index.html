<html><header><meta charset="utf-8"><title>十指緊扣現身巴黎機場<br>陳豪回港茵媺返加安胎</title></header><body><h1>十指緊扣現身巴黎機場<br>陳豪回港茵媺返加安胎</h1><p>【陳陳聯婚之新婚小別】被視為城中筍盤的陳豪，大前日正式封盤，42歲的他與32歲的陳茵媺於香港時間大前日在法國巴黎拉埋天窗，攜手邁向人生另一旅程，盛傳雙陳今次是奉子成婚，雙喜臨門，不過陳氏伉儷結婚後第三日便要分開，陳豪要趕返香港工作，陳茵媺則返回加拿大安胎。一對新婚夫婦昨日甜蜜手拖手現身巴黎機場，穿平底鞋的茵媺孕味十足，雖然二人未肯跟傳媒多講新婚感受，但見二人全程笑到四萬咁口，幸福早已盡在不言中。</p><p>陳豪和拍拖兩年多的女友陳茵媺大前日在法國巴黎結婚，全城恭賀，原以為一對新人婚後會度蜜月過二人世界，但原來陳豪休息兩日後即要趕返香港工作，據悉明天他先要為時裝雜誌拍照做專訪，所以昨日陳豪便離開法國，跟新婚太太暫時分別。至於盛傳奉子成婚的陳茵媺，未知是否怕被香港傳媒追訪，所以昨日未跟隨老公乘飛機返港，而是飛返老家加拿大安胎。</p><p>戴情侶帽勁冧甜笑</p><p>香港時間昨日下午五時許，陳豪與陳茵媺手拖手現身巴黎戴高樂機場，二人於差不多時間搭飛機飛返香港和加拿大。盛傳懷孕三個月的陳茵媺跟老公分別戴上一白一黑情侶帽，戴上黑超的陳茵媺穿淡粉紅鬆身上衣襯平底鞋，孕味十足。二人見到記者在機場等候時一味甜笑，同行還有陳豪母親、大哥及經理人嘉莉等。記者問陳太是否滿意今次法國婚禮時，陳茵媺未有回應，只是勁冧開心笑。問是否玩得好開心及好攰？陳豪即為老婆解圍說：「返香港先講。」那麼，是否返港後再公佈另一喜訊？陳豪未有否認，只繼續開心笑說：「返香港先講。」對於無綫高層樂易玲指他九月拍劇，陳豪依舊表示返港後才作答。其間有fans要求與一對新人合照，他們全都冇托手踭，心情勁靚。<br>據悉陳豪返港後，除為雜誌拍照做訪問外，還會接拍廣告和出席商業活動，而九月他將返內地拍劇賺人仔，為搵奶粉錢而努力搏殺，加上陳茵媺要在加國安胎，所以惟有押後度蜜月。<br>另外，有報道指陳豪與陳茵媺大前日於巴黎東部的文森古堡舉行婚禮，二人入住位於香榭麗舍大道附近、部份房間面對巴黎鐵塔的La Réserve酒店套房，認真浪漫。</p><p>計劃開店茵媺打骰</p><p>有傳無綫有意為陳豪和陳茵媺回港後在五星級酒店補擺喜酒，但陳豪希望讓老婆專心安胎，因此他一直未有回覆無綫檔期，直至目前仍未知無綫這個如意算盤能否打得響。另外，即使陳茵媺生完ＢＢ後，陳豪亦不想她再瞓身拍劇如此辛苦，因此已計劃在中環開咖啡店，交給老婆打理讓她一心一意做老闆娘。<br>採訪：丁寧</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p><p>【蘋果互動】有料放？想收料?入嚟啦？</p><p>蘋果互動，是蘋果日報與讀者緊密互動，放料及收料的聚腳地。 <br> http://on.fb.me/14ZZe5m </p></body></html>