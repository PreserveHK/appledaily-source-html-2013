<html><header><meta charset="utf-8"><title>錢嘉樂預祝父親節<br>湯盈盈抱肥B女出巡</title></header><body><h1>錢嘉樂預祝父親節<br>湯盈盈抱肥B女出巡</h1><p>【尖沙嘴W酒店】湯盈盈今年3月為老公錢嘉樂生咗囡囡錢凱晴（Alyssa）後，上個月已經慶祝咗佢第一個母親節，嚟緊星期日輪到嘉樂過首個父親節，但佢大前日已經急不及待一家三口出去食飯慶祝，同行仲有佢老友鄭敬基同經理人Helen㖭。</p><p>乖女唔扭計</p><p>大前晚7點，見湯盈盈抱住3個月大B女喺尖沙嘴W酒店大堂同經理人吹水，吹咗一陣後就行咗入酒店嘅中菜廳開餐，一行七人有講有笑，氣氛好熱鬧。其間盈盈同嘉樂好照顧BB，為怕BB會悶，佢哋輪流抱住BB喺走廊位置行嚟行去，逗BB開心，盈盈仲抱Alyssa行出酒店大堂行幾個圈，又不時望住個女甜笑，一副有女萬事足咁款。Alyssa肥嘟嘟真係好可愛，最難得係酒店大堂嘅音樂雖然好大聲好嘈，但Alyssa依然好乖，全程冇扭計。</p><p>到夜晚8點45分左右，盈盈抱住B女同工人先行離開。問佢係咪提早慶祝父親節，佢笑笑口話：「食吓飯啫，夜啦，BB要返去先。」大約一個鐘頭後，嘉樂搭住鄭敬基同經理人膊頭離開，問佢係咪提早慶祝父親節，佢話：「同老友敍吓舊，同屋企人食吓飯，帶個女出嚟見吓世面吖嘛。」鄭敬基話嘉樂趁機向佢請教做爸爸心得，而嘉樂就話星期日父親節正日會再慶祝喎。<br>採訪、攝影：徐錦池、陳慧安</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p><p>【蘋果互動】有料放？想收料?入嚟啦？</p><p>蘋果互動，是蘋果日報與讀者緊密互動，放料及收料的聚腳地。 <br> http://on.fb.me/14ZZe5m </p></body></html>