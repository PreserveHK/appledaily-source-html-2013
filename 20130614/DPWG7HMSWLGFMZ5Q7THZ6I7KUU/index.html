<html><header><meta charset="utf-8"><title>中環在線——<br>陳啟宗大口氣：恒隆要變紅底股 - 李華華</title></header><body><h1>中環在線——<br>陳啟宗大口氣：恒隆要變紅底股 - 李華華</h1><p>忠實「梁粉」之一既恒隆地產（101）主席陳啟宗（Ronnie），可能跟得CY多，連口脗都學咗唔少。嚟自恒隆嘅消息人士同華華講，朗尼陳前排搞咗個高層造勢大會，拍心口話恒隆幾年後股價一定變紅衫魚（100蚊），叫大家放心繼續喺恒隆做。</p><p>歷史高位都係40蚊</p><p>恒隆先前接連有幾位高層突然離職，傳聞仲會再有要員離職，朗尼陳莫非出動期票，穩定軍心？消息人士話，朗尼陳講嘅時候好認真㗎，仲話會發啲認購權畀大家喎。𠵱家股價雖則同一百蚊仲有好大距離，但老闆咁講，大家即場反應當然係拍手叫好啦。<br>噚日恒隆逆市升，但股價都只係$25.65，就算係恒隆集團（010），亦都只係得40蚊，要股價喺幾年後變紅衫魚，唔係冇可能，只係難度高咗啲。事關恒隆地產歷史高位（2010年4月），都只係40.3蚊。</p><p>吹雞支持陳南祿</p><p>除咗唱好股價，朗尼陳喺個造勢大會上，多次叫在座高層，要繼續支持董事總經理菲臘陳（陳南祿），但就無講到具體要點樣支持。唔知大家點樣解讀呢件事，但華華聽落去，朗尼陳唱好菲臘陳，似乎有種中央叫各界支持CY嘅味道，即係叫得要你支持，係因為感到有人唔支持。消息人士話，菲臘陳果然係老江湖，俾老細大讚都冇面紅，繼續從容地擺出招牌四萬笑容囉，佩服佩服。<br><br>李華華<br>mailto:LiWaWa@AppleDaily.com</p><p>【蘋果互動】有料放？想收料?入嚟啦？</p><p>蘋果互動，是蘋果日報與讀者緊密互動，放料及收料的聚腳地。 <br> http://on.fb.me/14ZZe5m </p></body></html>