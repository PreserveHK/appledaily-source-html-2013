<html><header><meta charset="utf-8"><title>中門大開：染紅校長難有作為 - 添馬男</title></header><body><h1>中門大開：染紅校長難有作為 - 添馬男</h1><p>嶺大梁粉校長風波正越鬧越大，校董會主席陳智思上電台解畫，表示自己從不知鄭國漢政治立場，如果佢冇講大話，咁就好得人驚！</p><p>政治形象強　易惹外界猜疑</p><p>在高等教育界中，一直存在一批政治動物，在政治角力時會站出來發表親北京言論，呢批人並非蛋散講師，而是位高權重，因此才令傳媒側目。在嶺大鄭國漢之前，另一位深紅學者黃玉山也獲推薦出任公開大學校長。究竟之前有冇前科？當然有，浸會大學前校長吳清輝便是。去年搞到滿城風雨，被政府批評內容偏頗的中國模式國民教育手冊，便是由吳清輝當校長時一手推動成立當代中國研究所。所以話有強烈政治立場的學者做校長，一定會影響學校內部資源分配。<br>問題是即使保守親北京學者逐步攻佔各大專院校山頭，是否就代表發揮到政治統戰作用，如果以浸大事件作參考，親中學者做校長，只會適得其反。現時各大專院校一樣搞好多內地交流團，也成立中國研究中心，推廣中國文化，學生及外界當作正常學術活動，鮮有從政治角度作解讀。一旦換上深紅校長，學生及傳媒定必會從政治角度，用放大鏡去分析是否有政治動機，情況就如深紅特首梁振英一樣，即使決策背後全無政治考慮，但外界總認為有不可告人之政治目的，於是小事便會化大，大事再變危機。<br>真正原因係雙方冇互信可言，深紅學者之政治形象掩蓋其專業學術形象，學生及傳媒往往會second guess校長言論及校政決策，政治角力在專上院校蔓延，實非香港之福。過去一段長時間，北京治港策略，多起用中間派人士，從不急於推自己友當權。九七後有專業學術成就的海歸學者出任校長，如科大朱經武、港大徐立之，他們政治上一樣係溫和保守，唔會玩對抗。但𠵱家推出政治形象強過學術形象之校長，猶如在早已熾熱的廚房中再加柴加炭，未上場已經紮行馬準備郁手，而且公開大學與嶺大相繼在短時間舉行公聽會與師生見面，兩校同時出現深紅校長，公眾更加感受到政治力量是否有計劃地佔據大學陣地。<br>大學如特區政府縮影，龍蛇混雜，各方勢力盤踞，行政官僚當道，空降一個本地深紅學者做校長，未做嘢可能已中伏！</p><p>添馬男</p><p>【蘋果互動】有料放？想收料?入嚟啦？</p><p>蘋果互動，是蘋果日報與讀者緊密互動，放料及收料的聚腳地。 <br> http://on.fb.me/14ZZe5m </p></body></html>