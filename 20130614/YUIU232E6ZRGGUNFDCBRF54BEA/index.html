<html><header><meta charset="utf-8"><title>異動空間：民生48厘息的誘惑 - 魏力</title></header><body><h1>異動空間：民生48厘息的誘惑 - 魏力</h1><p>淡友認真凶狠，一口氣撲殺八成牛證街貨，恒指9RSI跌到14，H指得番12，慘況直逼前年歐債大爆發之時。主板成交飆至877億元，屬消耗性下跌，反映市場相當恐慌。表面證供顯示，港股短線有得彈，最樂觀係今日裂口高開二三百點，咁就見底機會甚大。<br>昨日下半場，最弱勢的本地地產及頁岩氣股率先反彈，連穿晒位的領匯（823）都挾高2.4%；相反最強勢的科技股就捱沽，反映指數應離底不遠。戰友想執平貨，首選仍然係近期強勢嘅科網、風電及內房殼股，千祈咪貪平撈資源股！</p><p>近年派息絕不手軟的民生國際（938），將於本月25日公佈全年業績。股價近月形成圓頂派發之際，昨大跌市卻低開高走，9RSI見底背馳反彈，MACD再現牛差，成交增加，一棍突破主要平均線，並以全日高位收市，逆市突破股值得跟進。<br>現價收集最少有兩樣憧憬：一、豪派股息，單計中期息率已近24厘，如今次再派16仙息，全年股息率將高達48厘，好過中10手iBond啦！二、股權易手，主席近月在洽售持股，態度積極，配合財務狀況健康，成事機會不低，甚至可成為下一隻內房殼股！如派息對辦，至少可挑戰9毫子水平。</p><p>魏力<br> http://www.facebook.com/2012jason <br>本欄逢周一、二、四、五刊出</p><p>【蘋果互動】有料放？想收料?入嚟啦？</p><p>蘋果互動，是蘋果日報與讀者緊密互動，放料及收料的聚腳地。 <br> http://on.fb.me/14ZZe5m </p></body></html>