<html><header><meta charset="utf-8"><title>人物：夢幻畫家　心願大作</title></header><body><h1>人物：夢幻畫家　心願大作</h1><p>港產女畫家Jeanie梁媛媛的故事，其實幾夢幻。兩年間連出三冊繪本大受歡迎，舉辦了兩次大型畫展，甚至進軍亞洲市場。她形容，這兩年，總有做夢的感覺。「從來，我只敢行公認嘅路：中學揀理科、大學讀BBA，畢業後做銀行。做藝術家？唔敢諗，好遙遠」。三年多前才正式學畫，卻一鳴驚人，誤打誤撞找回夢幻似的人生下半場，小妮子有話要說。記者：呂麗嬋</p><p>「我今年32歲，28歲先正式學畫，但竟然做咗畫家，人生真係好有趣。做畫家係我嘅夢想，但想還想，讀藝術、做畫家？好唔實在。大學選科，好多人話讀BBA出路好，就揀BBA，乜嘢先係自己興趣？唔知，總之唔抗拒、人哋話好，就係我嘅選擇。<br>2003年科大BBA畢業，順理成章喺銀行做嘢，一做六年，負責寫發展計劃書，生活平靜安穩，但日日返工放工，卻冇開心感覺。我一直以為，工作嘛，本應如此，冇嘢好怨。直至三年前，偶然機會下，參加咗個短期藝術課程，我嘅人生下半場，原來先真正開始。</p><p>課程要畫畫，畫到半夜3點，唔想停。對住畫板我先知，原來做自己鍾意做嘅嘢，就係呢種感覺！嗰時我結婚冇幾耐，老公見到我咁開心，竟然同我講：『你講過夢想做畫家，我覺得你畫得好好，點解唔試吓？』好震撼，亦好感動。我問自己，做畫家？我可以嗎？<br>由細到大，我都係一個好怕變嘅人，好多顧慮。我老公永遠係我嘅催化劑，初相識時，佢送過一個小玻璃樽畀我，入面有張字條：『唯一阻止你實現夢想嘅人，就係你自己。』呢句話，我一直記住。2010年，我真係辭咗份工，喺屋企全職畫畫。嗰時，冇知名度、冇完整作品、冇出版社洽談，冇背景冇資金冇名師提攜……28歲，重新起步。<br>大部份朋友都以為我只係搵個藉口休息吓，但我知道，我真係想變。日日朝早8點起身畫畫。半年，累積咗近30幅作品，我寫低每幅畫嘅創作意念，逐間出版社自薦。看似渺茫，但竟然有一間專門出版藝術書嘅本地出版社欣賞，同年，我就以未滿一年畫齡，出版咗我第一部繪本作品《A Time for the Heart》（心願），一個關於尋找真正快樂嘅故事。</p><p>無悔走過冤枉路</p><p>夢想，原來冇想像咁遙遠！之後嗰兩年，好似發緊場美夢。作品竟然引起好多人共鳴，可能好多人都好似我咁，營營役役，缺乏走出第一步嘅勇氣吧？但我冇後悔走過冤枉路，呢啲都係我生命嘅一部份。最近，我喺世貿中心舉行個人展覽，以『回憶森林』為主題。<br>好多時，我哋只想留住生命中嘅金蘋果，錯過咗唔起眼、甚至苦澀嘅蘋果葉。但冇葉子映襯，再美好嘅金蘋果，都會失色。讀BBA、六年嘅銀行工作，係我生命歷程嘅一部份。人生好長，無論係甜係酸，記住，就好。」</p></body></html>