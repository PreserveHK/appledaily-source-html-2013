<html><header><meta charset="utf-8"><title>難敵7年癢　富黛戀玩完</title></header><body><h1>難敵7年癢　富黛戀玩完</h1><p>苟芸慧細過城城19年，兩人最近傳因為拍廣告撻著，更指二人已秘交五個月，令人大為愕然。該報道刊出之日(3月18日)，缺席城城首場個唱的熊黛林(Lynn)，忽然高調拖母去睇城城騷，顯然「聞到陣除」。<br><br>城城當晚於個唱上，亦刻意冧女友兼大派定心丸，於台上公開說：「You are my only one」及「I love you」。在握手環節，城城明明已路過Lynn座位，卻刻意回頭跟Lynn揮手。但當晚Lynn係坐普通嘉賓席。而睇完騷之後第二晚，Lynn於中環出席時裝騷時，對於有傳城城上苟姑娘香閨，佢就話：「又嬲？咁咪好唔得閒，明眼人一睇就知係作啦。」<br><br>提到城城當眾示愛，Lynn即好緊張咁話：「冇冇冇，邊有呀？揮手就有，佢唱歌咋。」問兩人有否七年之癢？佢話：「我依家唔癢喎，OKOK，佢都OK，乜都好好。」點知話口未完，3月19日就輪到苟姑娘高調睇城城騷，擺明挑機，之後仲要狂呻自己係被拖落水，又話：「呢啲係咪叫做爛桃花？我都好無奈，雖然成件事唔關我事，但我唔好意思，好似拉了佢哋落水，希望唔好影響佢哋的生活，我自己惟有勇敢面對。」<br><br>一講完呢句「爛桃花」，辣著咗正印Lynn。翌日佢哋於中環出席活動時，即發表「大婆」宣言，寸爆苟姑娘：「哈哈，係咩？爛桃花，唔好惹咪冇事，我好慘，冇桃花。」當時記者取笑佢先至係真桃花，Lynn就話：「我好驚麻煩，多一事不如少一事，依家有冇桃花都唔知。」<br><br>雖然之後苟姑娘即刻為「爛桃花」道歉，但Lynn仍不放心，於城城尾二果場個唱(3月24日)再度攻城，宣示主權。而城城完騷後，亦即時將藍髮染黑，仲笑笑口話：「藍（爛）桃花，完騷咪洗囉！」速剷爛桃花，無奈仍挽救不了分手事實。</p></body></html>