<html><header><meta charset="utf-8"><title>中環在線：<br>波士頓爆恐襲　水哥狂收問候Call - 李華華</title></header><body><h1>中環在線：<br>波士頓爆恐襲　水哥狂收問候Call - 李華華</h1><p>波士頓馬拉松終點附近發生連環爆炸，造成百多人傷亡，再次觸發全球對恐怖襲擊嘅警號，雖然天有不測之風雲，但人間有濃情暖意。</p><p>親友關心　深受感動</p><p>銀行界長跑達人──恒生銀行（011）大公關張樹槐（水哥），跑遍五大洲全馬賽道，佢噚日大清早七點鐘，就開始收到政商、體育界各方好友嘅電話、電郵、短訊慰問，總共有成三十幾個咁多，包括遠在加國朋友嘅關懷，人人擔心佢去咗波士頓跑，事實上，佢今年冇參加。</p><p>誓圓六大馬拉松夢</p><p>難怪呢位鐵人話，對悲劇發生感到難過，但各方好友噓寒問暖，令佢親嘗友情可貴，深受感動。<br>波士頓馬拉松係全球六大馬拉松之一，唔係有錢就有得跑，要跑過認可馬拉松，按年齡達到賽會標準時間先有資格報名。<br>水哥憶述，2010年曾參加過呢項殿堂級賽事，氣氛熱鬧，當時沿途有超過50萬人圍觀打氣，佢作為馬拉松跑手，諗起令人興奮嘅賽事驟變悲劇，感受尤其深刻。<br>咁今後會否絕緣美國賽道？水哥都好矛盾，世界六大馬拉松，佢仲差芝加哥同東京兩個地方未跑，佢嘅心願就係跑晒六大馬拉松。照咁講，佢應該仲會飛去美國跑埋芝加哥賽事啦。<br>世界六大馬拉松之一的倫敦馬拉松本周日舉行，佢祝願賽事能順利舉行，參賽者平平安安，整整齊齊。<br><br>李華華<br>mailto:LiWaWa@AppleDaily.com</p></body></html>