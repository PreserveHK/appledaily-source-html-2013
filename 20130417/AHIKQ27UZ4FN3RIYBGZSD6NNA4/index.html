<html><header><meta charset="utf-8"><title>隔牆有耳：<br>Kay歌暗撐佔中 - 李八方</title></header><body><h1>隔牆有耳：<br>Kay歌暗撐佔中 - 李八方</h1><p>「讓愛與和平佔領中環」行動雖然最快出年先成事，但網上噚日已經熱傳，佔中已經有主題曲嘞。邊個主唱？咪就係謝安琪Kay囉。有網友話，Kay首新歌《最好的時刻》，歌詞句句同公民抗命血肉相連，例如叫大家「燃燒一生能量　做伸張公義的酵母」，其實係暗地撐佔中，多謝阿Kay以歌聲佔領中環喎。</p><p>首歌歌詞劈頭第一句就係「置身於廣場上　在鏗鏘演說中宣佈」，已經帶畀人無限聯想；其後又話「對抗壓迫那一仗　有你迎着上」，「越是迫壓　圍牆再高　抬頭更驕傲」，更加令網民聽到好肉緊，覺得置身佔中現場，熱血沸騰呀！<br>其實呢首歌係由一向關心時事，反過狼英又反國教嘅樂壇長毛周博賢填詞，難怪令人覺得佢係想憑歌寄意推佔中。<br>據知周博賢創作靈感，嚟自馬丁路德金50年前「我有一個夢」演說，歌名都係取自狄更斯寫法國大革命嘅小說《雙城記》中嘅名句。八方噚日搵到周博賢回應，佢話首歌雖然唔係針對佔中，但歡迎外界各自表述，主要係勉勵港人面對困境要有信心。</p><p>宣揚「愛與和平」訊息</p><p>Kay經理人夏森美都話，有留意網民將首歌演繹為佔中歌曲，但佢強調首歌係想講面對唔公平時要爭取，帶有「愛與和平」訊息，絕對唔係宣揚抗爭，希望外界唔好咁多標籤喎。<br>但若然有人要將呢首歌當成佔中主題曲，佢都冇符。問到謝安琪撐唔撐佔中？佢話咁極端嘅社會環境中，唔方便表態喎。不過首歌都好清楚啦，呢句八方講嘅。咁啱得咁蹺，阿Kay日前原來去咗廣州獻唱呢首歌，唔知會唔會為一啲廣州人，帶嚟一啲啟示呢？<br><br>mailto:pf_lee@appledaily.com</p></body></html>