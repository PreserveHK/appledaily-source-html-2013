<html><header><meta charset="utf-8"><title>十大勁揪金曲</title></header><body><h1>十大勁揪金曲</h1><p>當年《歡樂今宵》人才輩出，除了幕前一班扮嘢能手夠堅，負責填詞的也是鬼斧神工，最抵死是每首歌都有獨特主題，有些還比原曲填得更妙。</p><p>《掃墓》張惡榮</p><p>原曲：《愛慕》張國榮<br>《掃墓》堪稱惡搞歌經典，盡訴港人晨早流流逼港鐵掃墓的苦況。歌詞亦刻意鋪排，唱到尾才知阿燦「掃錯晒墓」，皆因「起身太早」！相信為《愛慕》填詞的鄭國江也感到驚嘆。</p><p>《幾許瘋語》羅人</p><p>原曲：《幾許風雨》羅文<br>勵志歌曲變成精神病人獨白，盧海鵬「𧄌出雞骨」跟羅文呼出煙圈相映成趣。最妙莫過於「心底之中失分寸，終於黐咗線」，MV鏡頭即pan落阿鵬的赤腳，才得悉他「青山不眷戀」，要淪落「踎街邊瞓公廁」。<br></p><p>《蝕到空虛》蔡燶華</p><p>原曲：《絕對空虛》蔡楓華<br>空虛並非失戀專利，《蝕到空虛》說中了食肆老闆的辛酸。阿燦的夜店「成年未發市」、「無人幫襯似廢墟」，最谷氣見到對寒酸愛侶齋坐唔吔嘢，直頭想擸刀斬過去。</p><p>《壽頭記》撻成一塊</p><p>原曲：《石頭記》達明一派<br>又是青山病人哀歌，阿鵬和阿燦兩位「壽頭」，滿以為可出院，怎料「醫生變卦」，後打算「將DDT（殺蟲水）與酒同飲」，罐內卻藏淚印，死唔去。將達明一派滿有詩意的《石頭記》徹底惡搞。</p><p>《凶凳》夏牛聲</p><p>原曲：《空凳》夏韶聲<br>《凶凳》寫的是賭仔悲劇，盧大偉獨望着麻雀枱前三張空凳，空悲嘆麻雀腳離他而去，全因他打牌太叻太狠。當初「猛咁誅下家」，又「放肆去碰它」，結果「碰到次次雀局冇佢份」。</p><p>《陪着你嘔》盧氣廷</p><p>原曲：《陪着你走》盧冠廷<br>盧冠廷原版MV陪住隻狗，阿鵬則拖住豬乸出場，歌詞更有合理解釋，皆因隻豬「陪着佢飲酒當豉油」，然後「陪着佢嘔」，最後「嘔到冇晒啲friend」，惟有「過青山」。</p><p>《飛入千個洞》草紙仔
</p><p>原曲：《飛躍千個夢》草蜢<br>草蜢的成名作《飛躍千個夢》被惡搞成打士碌架的專用歌曲。歌詞盡是枱波術語，「落重西」、「long shot入尾袋」、「餐屎」、「pot ball」，陳山河揸住支Cue跳舞，唱到中途忍唔住笑。</p><p>《這是菜》大食羅賓</p><p>原曲：《這是愛》泰迪羅賓<br>阿鵬扮泰迪羅賓，將整個人屈曲在高椅吊腳彈結他固然爆笑，但歌詞才是精髓。《這是菜》是蔬菜目錄，「無爛牙因𡁻完生菜」、「食唐蒿力滿體內」，還是白菜最好，聽講夜晚飲白菜湯包發大財。</p><p>《豈有此被》披毡士</p><p>原曲：《豈有此理》Blue Jeans<br>莊文清、李麗蕊和吳夏萍模仿Blue Jeans披頭散髮的爛撻撻形象，唱至中途才知三人是露宿者，「踎街邊踎馬路」慘食西北風，但願有人慈悲大發織張絲綿被，予三人溫暖一晚。<br></p><p>《愛醬》梅菜芳</p><p>原曲：《愛將》梅艷芳<br>一句到尾「人人若愛醬，軍隊也不打仗」。《愛醬》描寫中國人的飲食國粹，食乜都落醬，醬料五花百門，「甜就五柳醬」、「辣就豆辦醬」，食鹹魚豆腐加蜆芥醬的話，「跛都企直去搶」！</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>