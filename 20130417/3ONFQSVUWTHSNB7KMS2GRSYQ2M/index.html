<html><header><meta charset="utf-8"><title>隔牆有耳：<br>旗袍參展　鄉議局台灣響朵 - 李八方</title></header><body><h1>隔牆有耳：<br>旗袍參展　鄉議局台灣響朵 - 李八方</h1><p>鄉議局成日話要捍衞新界人傳統權益、發揚新界人文化，今勻終於得咗。今年年尾，台北會搞為期一個月嘅香港長衫文化展，同時出版本名為《香港百年長衫研究》嘅書，而鄉議局旗袍款式嘅女裝制服，最近獲得香港歷史博物館邀請到台北展出。查實鄉議局呢款旗袍，係出自鄉議局主席劉皇發千金、做設計師嘅劉玉蓮手筆；至於衫上嘅鄉議局標誌，則由做平面設計嘅香港吸煙與健康委員會主席劉文文負責。鄉議局議員廖書蘭喺新大樓開幕日着過呢件旗袍亮相，佢會借出旗袍去台北俾人任睇唔嬲。</p><p>鄉議局件旗袍就夠晒威嘞，但佢哋位於沙田石門嘅新大樓就差啲呢。原來大樓裏面部份電力裝置，譬如廚房個電箱，就唔符合法例規訂，搞到要大嗱嗱攞多成10萬蚊整番好。</p></body></html>