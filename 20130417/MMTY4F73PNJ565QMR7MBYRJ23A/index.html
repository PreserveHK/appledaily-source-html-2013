<html><header><meta charset="utf-8"><title>勇闖韓日 - 左丁山</title></header><body><h1>勇闖韓日 - 左丁山</h1><p>廿九歲仔，可以權傾一時，㩒下掣就按出一場核子大戰嘅，係邊一位？估中冇獎，當然就係北韓國家主席，黨政軍大權集於一身嘅金正恩。呢位阿哥，故意炮製一個肥大形象，向阿爺金日成看齊，會唔會刻意大飲大食，疏於運動呢，29歲人有咁肥大，其實並非健康象徵。<br>佢日日話要射飛彈，似乎嚇唔到人，美國、日本股市完全唔受驚嚇，升完又升，南韓亦鎮定如常，市面一啲都唔驚慌。退休賓架B吃午飯之時話：「今晚我就去首爾旅行，一早安排好㗎嘞，全團都係老友記，一致話冇有怕，只係有兩對夫婦受唔住仔女勸阻，正是老來從子，臨時退出，我地好理解嘅。」<br>咁勇，人地話射飛彈，佢偏偏要去飛彈襲擊目標，大家都讚賓架B好嘢。左丁山靈機一觸，立即記低佢嘅手機號碼，話如有戰事發生，會第一時間打俾佢做現場實地訪問。賓架B就認為金仔係靠嚇嘅啫，不足為懼，但金仔點解要嚇人呢？對北韓，對佢自己有乜好處？百思不得其解，只能從實際利益出發去猜度佢，估計係要在背後收取中美日韓「安撫費」，形同勒索。<br>外匯W等人亦唔怕飛彈襲擊，話呢個時候最好去日本，佢認為日圓必破100（老早講咗），去日本玩，此其時也。佢幾位老友如財務Y、賓架W等在復活節期間去咗名古屋打高爾夫球，在名古屋一間餐廳吃上等靚牛肉火鍋「放題」（任食），佢地吃到不亦樂乎，埋單居然係每位三千日圓，平到你唔信。日本興旺時期，日本高級行政人員飛去夏威夷打波還要便宜過在國內打波，外國人根本無法進入日本本土高球場，邊度會好似依家咁，歡迎香港人到名古屋打波㗎！賓架W話高球場經理對佢講：「尖閣列島（釣魚台）發生事故後，幾個月冇中國客，你地返到香港請美言幾句，請多啲香港人嚟光顧吓！」日本人久經不景氣，依家冇法子唔向現實低頭，渴求「強國人」到訪，唔似得我地香港咁巴閉，有聲音話限乜限物，甚至取消一簽多行！看看日本，放長眼光睇遠啲啦！</p></body></html>