<html><header><meta charset="utf-8"><title>專題：麻甩版衝上雲霄之飛機人蛇鬥</title></header><body><h1>專題：麻甩版衝上雲霄之飛機人蛇鬥</h1><p>政府飛行服務隊一架（GFS）超級美洲豹直升機，2010年12月底緊急降落城門水塘，民航處在今年7月18日發表報告，指意外不涉人為失誤，只屬機件過早損耗，負責維修的團隊人員為此鬆了一口氣。<br>《爽報》直擊飛行服務隊內部實況，發現維修部人手現約有96人，分早、中、通宵三更當值，每當飛機起飛，都要做足檢查。維修工作沒有劇集《衝上雲霄II》般浪漫，反而一班大男人須躲在狹窄的艙內汗水和肌膚緊貼，有時一條蛇遊入機身，也足以玩殘成隊人。<br>記者：謝志輝<br>攝影：劉啟文</p><p>講起超級美洲豹緊急降水塘事件，飛行服務隊高級工程師余力瑧現在仍一額汗。他說當時維修人員最感頭痛的是，如何在水塘「打撈」及運走直升機，「當時喺水中，架直升機重八噸，加埋水重九噸，我哋都唔知吊邊個位，因為受力唔啱成架機會斷，問生產商又話未遇過咁嘅情形。我哋只好先將架機吊離水面，等大部份水卸走後，再吊高移去岸上，其間架機頭重腳輕，我哋最驚架機反轉」。</p><p>打撈美洲豹　猶有餘悸</p><p>余Sir指，他們同時又要測試水塘水質，以防機身漏油，又要留意天氣變化，怕大風吹翻直升機，不斷計算和擬定計劃，大家都緊張到極點，「由事發地點將架機運返GFS基地，我哋足足用咗54個鐘，兼顧咁多嘢都算快！」<br>他們平日工作亦小心翼翼，機師每次完成任務返航，維修人員就會馬上和他「診症」，因為機師第一身感覺對維修工作非常重要，例如詢問機師今次飛行如何，有沒有感到飛機有問題，有沒有不正常震動，機件運作有沒有異常聲響，詳細程度「仲煩過阿媽」。<br>工程師Sunny任職飛行服務隊已有16個年頭，之前在港機工程維修大型客機亦超過10年，他說幹這行並非單靠熟手，而是要不斷學習。「現時最困難係飛機型號不斷轉，電子儀器越嚟越精密，要經常讀書裝備自己，費事遇到新科技唔識拆解」。<br>講到工作中最辛苦，就是所有機件及電子零件都集中在一個狹窄的艙內，但同時間又需要幾名工程人員進入維修，「正所謂落唔到手時，又唔夠位用力，幾個男人經常肢體碰撞，大家身貼身，汗叠汗更係常事，最多一次約有25人同時喺一架直升機上工作」。</p><p>水準高　退休後多人請</p><p>這份工除了人多焗臭汗外，有時還要「捉蛇」。Sunny記得年前一個黃昏，工程人員正準備替一架定翼機檢查，竟發現一條小黑蛇從機門快速登機，大家追上去後黑蛇已經失蹤，經過兩天小心搜查仍杳無蹤影。「最後我哋決定用氮氣注滿機艙，逼條蛇出嚟」，結果仍是不見蛇影，大家都滿肚疑惑。<br>事隔半年，一個早上進行例行檢查時，突然有人大叫好臭，「係邊個隻腳咁臭，隔住對安全鞋都聞到？」大家都對自己的衞生情況充滿信心，互相指責之際，臭味越來越濃烈。此時有人看見機身有半條電線跌了出來，而臭味好像也是從這個方向傳出來，仔細一看，原來是乾了的蛇屍。為免飛機再次「中蛇」，有關部門事後加強滅蟲滅鼠工作，附近草叢也不放過。<br>Sunny表示，維修飛機跟維修汽車有天淵之別，「機身有乜嘢損毀，唔係補補灰咁簡單，我哋要根據手冊指示一步步做，零件損毀輕微都必須換，因為高科技電子設備唔可以有絲毫偏差」。<br>香港地理位置以沿海為主，「鹹潮」令每架機身都有損耗，維修人員平時都會灑水清洗機身，而一架直升機壽命可以有12至15年，「隊員多數自小對飛機已有興趣，各有各嘅飛行夢，同事就算做到退休，仍然有好多外國或大陸企業招攬，因為香港合資格工程師，都有好高水準！」</p><p>你想爆?幫你爆!<br>熱線電話：2990 7225<br>mailto:Bom@sharpdaily.com.hk<br>WhatsApp：9131 4511</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24 </p></body></html>