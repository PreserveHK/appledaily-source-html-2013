<html><header><meta charset="utf-8"><title>無綫蕭定一爭拍　Cool魔左右為難《衝上雲霄》電影版鬧雙胞</title></header><body><h1>無綫蕭定一爭拍　Cool魔左右為難<br>《衝上雲霄》電影版鬧雙胞</h1><p>無綫劇《衝上雲霄II》播出以來，收視最高曾達35點（約225萬觀眾），由於劇集受歡迎，無綫與蕭定一不約而同欲開拍電影版，前者希望原班人馬主演，後者主打Cool魔張智霖（Chilam）和Sam哥吳鎮宇外，還想加入中港兩大帥哥黃曉明與古天樂演出飛機師，女主角屬意薛凱琪和雨僑演空姐。對於鬧雙胞，兩邊都找Chilam做男主角，令他左右做人難，Chilam對此謂最好雙方面合作開拍。</p><p>張智霖和吳鎮宇因演出無綫劇集《衝上雲霄II》人氣急升， 蕭定一的中國3D數碼娛樂公司想趁勢開拍電影版，月前他已經與兩位主角談好，準備明年初開拍，製作成本約5,000萬人民幣，除鎮宇和張智霖外，還打算加添電影明星參加演出。殊不知無綫製作部也有意將該劇改編成電影版，沿用原班人馬演出，影片若鬧雙胞，只會難為了張智霖和吳鎮宇，因兩邊都有意請他們演出。</p><p>邀古仔黃曉明主演</p><p>昨日記者聯絡了蕭定一，問他知否無綫也有意開拍《衝》片？他在電話中說：「幾個月前我同Chilam、鎮宇傾呢個戲時，其實都有聽到無綫好似都有意拍電影版，你問我就一定唔想撞啦！如果無綫唔介意，我好樂意同無綫一齊合作搞呢部戲，咁演員又唔使怕順得哥情失嫂意，推邊一邊都唔好。」</p><p>如果無綫堅持自己開拍，蕭定一會否擔心無綫不賣版權給他呢？他說：「我當然唔想各有各拍啦，但若果無綫堅持自己拍，我哋惟有自己搞，基本上衝上雲霄呢四個字係冇版權嘅，只要我套戲唔用番無綫個故事內容同劇中人物名就冇侵犯版權。」問他除了Chilam和鎮宇外，會邀請甚麼人演出？他說：「𠵱家劇本未出，等出咗劇本後先可以定晒演員，古天樂同黃曉明係好啱做飛機師，女主角我覺得薛凱琪同雨僑都幾適合做空姐角色。」至於導演，蕭定一表示屬意《不二神探》導演、資深電影製作人崔寶珠的兒子王子鳴。</p><p>無綫製作總監梁家樹承認有構思開拍電影版，他在電話說：「我係有意思開拍《衝上雲霄》電影版，因為呢個劇咁受觀眾歡迎，但如果拍電影版，我就希望拍大啲，製作費可能要7、8千萬，搞大製作事前籌備要好足，最後等公司拍板做唔做。如果做嘅話，多數係原班人馬啦。」</p><p>提議增加劫機元素</p><p>Chilam被問到《衝》片鬧雙胞，他會接演哪一部？他在電話笑說：「無綫同蕭定一都冇同我講過，但如果真係兩邊都要拍，我都係睇劇本同條件去考慮，我覺得各有各拍唔係幾好，最好兩公司一齊合作，演員唔使左右為難，因兩邊關係都良好。」又提議電影版加劫機或空難等刺激元素。<br>至於鎮宇昨日透過經理人陳小姐回應說：「鎮宇同台前幕後合作好愉快，如果TVB真係拍電影，佢絕對有興趣幫手。其實劇集開拍前，梁家樹先生都提過有機會拍成電影，當時鎮宇已表態話會支持。」胡杏兒尚未知公司有意開拍電影版 ，但昨她說：「只要公司開拍，我當然全力支持。」此外，《衝II》前日播出一集，平均收視30點（約193萬觀眾），最高32點（約205萬觀眾）。<br>採訪 ：葉雪</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24  </p></body></html>