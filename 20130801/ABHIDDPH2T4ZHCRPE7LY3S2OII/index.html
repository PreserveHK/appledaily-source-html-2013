<html><header><meta charset="utf-8"><title>男仔頭常遭欺凌　穿校裙生不如死「學校冇人理解　世界得番自己」</title></header><body><h1>男仔頭常遭欺凌　穿校裙生不如死<br>「學校冇人理解　世界得番自己」</h1><p>【跨性別心迹】<br>【本報訊】校園強調一致，容不下所謂的「標奇立異」，所以小學時代，總有瘦小男生被同學逼入廁格「驗明正身」；每個班房，總有一、兩個被呼為「乸型」或「男人婆」的同學。從小自覺是男孩的Rocky，每次穿校裙都感到生不如死，又因男性打扮，常被同學欺負，所以長期孤立自己。Rocky正準備切除乳房。已中學畢業的他直言，如果命運可以重來，會回到校園爭取穿男生校服。<br>記者：張嘉雯　陳凱迎</p><p>「如果我係男仔，就可以同男仔踢波，入咗波又可除衫慶祝。」20出頭還在念書的Rocky天生是女孩，但從小就幻想自己是男生，最愛看超人和足球明星，現在唇上有細密汗毛，但一臉是膿疱。小子說，這是吃荷爾蒙藥的代價，可以換來沉厚聲線，他覺得值得。</p><p>性格內向不擅表達
</p><p>Rocky不明白為甚麼女生只能打排球，男同學才可踢波，在發育期越來越感到「唔對路」，開始跟性徵對抗，刻意壓低聲線，掩飾乳房，搭𨋢時會和身邊的男性比高度、比手臂粗幼，問媽媽怎樣可以令唇毛長得更粗壯。<br>Rocky自言性格內向，不擅表達自己，在校園唯一值得高興的事，是被選為班長後，同學都稱呼他「男班長」，「不過都有俾男同學恰，佢哋覺得好奇怪，點解有個女同學着住校服裙，但係又咁男仔頭，動作咁粗魯㗎呢？佢哋咁對我，我都覺得唔舒服」。<br>他直言，當時壓抑得很辛苦，「學校完全冇人理解，好似全世界得番自己一個人咁，成日都匿埋自己，其他同學會傾好多嘢，但我唔敢同佢哋溝通」。<br></p><p>轉校逼自己做「女仔」
</p><p>一次Rocky在堂兄婚禮上以男裝示人，觸發家庭大戰，「啲親戚個個讚我靚仔，我自己好開心，但阿媽塊面黑晒，返到屋企係咁喊。」家人知道他的想法，罵他違反自然，父親也流淚，「佢哋話擔心我搵唔到嘢做，『你咁矮做男仔，會俾人傷害，俾人非禮』」。<br>為此，中六那年，Rocky轉到另一間學校，嘗試逼自己做個「正常人」，「一心一意想拗番自己做女仔，學習接受自己，壓抑自己內心想做男仔嘅思想。留長髮，買過一件貼身T-shirt女裝衫，着咗好核突，好似扮緊另一個人咁，Grad din又逼自己着裙，但前一晚好唔開心，好焦慮，成日喺度喊」。<br></p><p>變性評估服荷爾蒙
</p><p>直至讀到報紙上跨性別資源中心負責人Joanne的專訪，他終於釋懷，「好似搵番同路人咁，佢講自己好抑鬱，會想死，我都好覺，第一次睇嘅時候真係流晒眼淚」。自此他剪掉長髮，作男性打份，去年中到醫生處接受變性評估，又服用男性荷爾蒙。<br>家人雖然不願意，但明白他的堅持，也沒再勸阻，「我𠵱家keep住驗血，雖然多咗暗瘡，情緒容易嬲啲，但把聲沉咗好多，舒服好多，同番中四、中五嗰陣好抑鬱嚟比，𠵱家係開心好多，心理狀況好好多」。他已下定決心，準備切除乳房，「發育時期已經開始好唔鍾意個胸，突咗出嚟好核突，阻住晒，之前成日駝背，好想好似其他男仔咁除衫，又好憎M到，比其他女性痛苦，肚痛得好犀利」。</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24  </p></body></html>