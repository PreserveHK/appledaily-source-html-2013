<html><header><meta charset="utf-8"><title>隔牆有耳：辦公男女佔領東鐵 - 李八方</title></header><body><h1>隔牆有耳：辦公男女佔領東鐵 - 李八方</h1><p>隨住「佔領中環」紙上談兵咗大半年，「佔領」概念已深入民心，市民不知不覺間喺日常生活上開始各種形式嘅預演行動。上星期五，港鐵東鐵線就上演咗一幕「佔領火車頭」行動，一對男女喺一班列車嘅第一卡，擺晒枱凳，當正車廂係佢哋私人辦公室咁。<br>直擊事件嘅乘客Adrian話，呢個移動辦公室出現喺黃昏放工嘅時段，前往紅磡方向嘅東鐵列車。呢對男女旁若無人，做嘢要緊。只見辦公女埋頭苦幹，喺記事簿上面填寫資料；辦公男就左顧右盼咁，仲放咗袋壽司喺枱面，好似想開餐咁。<br>曾經有港鐵職員提醒辦公男，車廂唔准飲食，辦公男就反擊話：「關你乜嘢事？我擺喺度之嘛，又冇食！」其後車廂越來越多人，開始有乘客不滿佢哋佔領咁多空間。其中一名男乘客出口干涉，隨即引發罵戰，粗口橫飛。<br>列車駛到大學站，有幾個收到乘客投訴嘅港鐵職員走入車廂，下令辦公男女收檔，事件終於告一段落。Adrian話，呢對夫婦操純正粵語，照衣着同口音睇嚟係本土香港人。</p><p>辦公男女舌戰乘客</p><p>男乘客（打電話）：喂喂，係咪港鐵？我想投訴車廂有人開枱！<br><br>辦公男：你老母咁多事做乜嘢？你邊到㗎！我旺角嘅！<br><br>男乘客：你話你旺角？旺角邊度？我砵蘭街㗎！你同我喺旺角落車！<br><br>辦公女：唔好嘈喇，唔好嘈喇！我哋趕時間先咁，唔好意思，唔好意思！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>