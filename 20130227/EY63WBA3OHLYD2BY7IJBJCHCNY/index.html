<html><header><meta charset="utf-8"><title>葛師的歲月 - 左丁山</title></header><body><h1>葛師的歲月 - 左丁山</h1><p>中大大師兄森哥此日巡遊到中環，首先來電通知，十分鐘後已在左丁山辦公室出現，佢話拜年毋須預約，總之大家有空便可短聚。森哥最鍾意為校友服務，為昔日師友服務，例如東院道小學（已停辦）嘅師生重聚，出版專書，搵齊霍泰輝、湯家驊、陳景生、彭玉棠、梁承達、梁柏濤等等校友名人（太多不能盡錄），佢係幕後搞手之一；中文大學海外校友系列（例如中大人在紐約、中大人在美東、中大人在溫哥華、中大人在澳洲等等）專書，佢係最重要嘅策劃人，依家仲心思思出埋一本「中大人在非洲」，以求涵蓋五大洲。今次上嚟辦公室拜年，森哥送一本葛量洪師範教育學院校友會編著嘅「葛師的歲月」，由校友會主席馮壽松，副主席李百強主編，作者甚多。左丁山與葛師毫無關係，在眾多作者之中，只係認識司徒華、郭麗英、李慶輝、杜祖貽、李百強、森哥幾位。<br>森哥在1957年在聯合書院畢業，同時完成葛師之一年制小學教師訓練課程，當年香港社會睇低私立大專畢業文憑，但憑羅師葛師文憑，就可以到官津小學教書，於是森哥日夜上課兼且到私立小學教書（月薪40元），苦拼到底，57年7月畢業，成身鬆晒。佢記得當時政府文員月薪270元，葛師羅師畢業生教小學就有月薪540元，經濟環境完全唔同晒，今天有青年人話香港人「身嬌肉貴」，當然係啦，佢地或者唔知道，或不願知道上一輩人幾十年前之捱世界苦拼精神咯。有人又話：「正如新加坡的年輕人也沒有興趣跟外來廉價勞工拼死拼命，去拼所謂的新加坡經濟。」梗係冇興趣啦，一位退休工程師新春期間去新加坡遊玩、打高爾夫球，佢對左丁山講，話球場上球僮係印尼人，街邊掃地係印尼人，地盤工人係印尼人，印尼為新加坡提供大量廉價勞工，新加坡啲年輕少爺千金邊度駛做喎，係正宗牛耕田，馬食穀，前人種菜後人收嘅格局，又或者係父賺錢仔享福嘅情況。如果所有年輕人都係咁，慎防坐食山崩，富無三代。森哥雖已退休，精神不減，講起年青一代教育就興致勃勃，佢話2003年香港出生人數不夠四萬七千，2011年出生人數（包括雙非，單非）有九萬五以上，幼兒院幼稚園好快就會逼爆，除咗家長頭痛之外，佢好驚聯合師弟吳克儉唔知碇，唔識得及早籌謀，到時教育局又會被人鬧餐死！</p></body></html>