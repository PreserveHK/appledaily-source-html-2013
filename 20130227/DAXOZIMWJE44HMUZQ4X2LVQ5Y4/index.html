<html><header><meta charset="utf-8"><title>中門大開：有錢而低俗的惡棍 - 添馬男</title></header><body><h1>中門大開：有錢而低俗的惡棍 - 添馬男</h1><p>內地影評人賈選凝發表了對彭浩翔《低俗喜劇》的影評，獲香港藝展局頒發首屆藝評獎金獎，獲5萬大元。賈小姐狠批《低俗喜劇》，認為係文化垃圾，將大陸人污名化，係一種阿Q式精神勝利法。賈小姐言論，觸動了中港矛盾神經，網民反應激烈。呢篇影評有問題，而負責評審如邱立本、林沛理、潘麗瓊頒個獎畀佢，更加有問題。睇開林沛理、邱立本等人評論，都知佢哋對文化藝術概念保守兼狹隘，認為文化要高尚，改進社會風氣，眼中只有高檔藝術，佢哋係借呢位北京小姐發洩，用佢影評對彭浩翔的批判來抒發自己感受。</p><p>《低俗喜劇》主角杜汶澤的回應夠抵死：「首先恭喜賈小姐得獎，亦感謝閣下買票觀看《低俗喜劇》。無暇拜讀妳的藝評，深感抱歉。祝福妳有天能放開懷抱，活得快樂！所謂『咩人睇到咩嘢』，蒙羅麗莎的微笑，快樂的人可能看到她對着你微笑，自卑的人卻覺得她在恥笑你。至於蒙羅麗莎她本人……佢理九得你！」<br>呢位賈小姐的文章乃瞎子摸象式評論，根本唔明白此片受歡迎真正原因。低俗喜劇唔係靠粗口嘩眾取寵咁簡單，香港觀眾亦非對粗口有一種禁忌的快感。如果你係八、九十後，你會對鄭中基呢位廣西黑幫大佬之無知及橫蠻產生共鳴，佢代表咗大家對共產黨嘅感覺，賈小姐所言之抹黑污名化，竟然大有市場，正因為反映本土民情。<br></p><p>鄭中基角色隱喻共產黨
</p><p>𠵱家已經係2012年，鄭中基仲要求拍一套八十年代邵音音主演的《官人我要》，強行將時鐘撥回30年前，淨係呢個政治隱喻，本土香港人已拍爛手掌。政治上，北京最眷戀係八十年代行政主導體制，三權合作，冇政黨議會民主，冇新聞自由，一切聽聽話話，基本法試圖將香港凍結在那年代。當日英人阻礙民主化，以功能組別作權宜之計，北京接收了反而供奉上神枱，以求千秋萬世，將怪胎延續下去。北京自八九後對香港主流民意粗暴橫蠻，民主派至今連回鄉證仍未有，同片中鄭中基無知惡霸有乜分別？今日強國人以為有錢大晒，香港民情集體大反彈，十分正常。<br>一個有錢而bad taste嘅惡棍，全世界都係笑面奉迎賺人仔，一擰轉面就XYZ。仲好意思問人點解用粗口唱衰你，將你污名化，講出嚟大家沒趣。講到低俗、庸俗、惡俗，彭浩翔拍馬追唔上共產黨文化，亦比唔上飲共產黨文化奶水大嘅知識分子。<br><br>添馬男</p></body></html>