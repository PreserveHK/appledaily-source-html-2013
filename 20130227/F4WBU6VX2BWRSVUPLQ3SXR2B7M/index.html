<html><header><meta charset="utf-8"><title>爽人物：險撞冰山　滿天飛魚<br>行船仔的監獄漂流</title></header><body><h1>爽人物：險撞冰山　滿天飛魚<br>行船仔的監獄漂流</h1><p>鍾永亮，26歲，愛大海的港產「行船仔」，剛自太平洋歸來。八個月的海上生活，沒Wi-Fi、沒手機，工作以外，在太平洋海上，靠用掃帚打垃圾波和在甲板扮超人自娛。「行船」是男人的浪漫？「呃人㗎！似坐水監就真！」240個日與夜，經歷過大風雨、差點撞上大冰山，遇過滿天飛魚和美絕的耶穌光，猶如少年Pi的海上奇幻旅程。他口中移動的監獄，果真千變萬化！記者：呂麗嬋</p><p>「之前離開香港八個月，過埋農歷年先走，好快又要再上船，可能要到年底先再返香港嘞」。本港有逾百間船公司，港產船員只有200人，年輕人入行，鳳毛麟角，阿亮是其中之一。染了一頭金髮、左耳釘了個大耳窿的他，外形潮爆，雖沒有電影《天涯海角》中扮演海員的王敏德高大有型，也像極無腳雀仔，「每個人入行理由唔同，我入行係因為鍾意海！」驟耳聽來，多浪漫！只是阿亮的故事卻由混沌開始。</p><p>對海的渴慕成動力</p><p>「未行船之前，嚴格嚟講，我冇做過一份長工」。會考一分，讀過毅進、副學士先修班，眼前戴着鴨舌帽的潮人阿亮，說話有紋有路，但他不違言曾經迷失，「20歲以前嘅我，好混沌，愛水上活動，夏天做吓救生員，冬天去工廠做吓散工，搬搬抬抬，餐搵餐食」。2008年打波跌斷手，經朋友介紹轉做文職，連寫個簡單英文電郵都唔識，20歲出頭的阿亮，意識到自己長此下去好大鑊！<br>「知道自己唔夠料，想讀番書，又唔知讀乜嘢，有個親戚做船長，佢話你咁鍾意海，不如去行船」。離鄉別井，年輕人不願入行，以會考一分成績考入海事訓練學院的阿亮，今次再無半途而廢，而是急起直追。「最初兩年，英文追唔上，好吃力」。對海的渴慕，成為阿亮排除萬難的最大動力，完成三年課程，上年中簽約船公司，正式展開八個月的行船生涯。阿亮形容是自己的全新開始。<br>「全船22人，只有我同另外一個同學嚟自香港。喺船上，一係講普通話，一係講英文，乜嘢都要靠自己」。首度離家千里，獨個兒面對茫茫大海，以前日日睡到日上三竿的他，一夜間學會獨立，「返到香港，一起身反而唔知做乜嘢好」。船上生活講求紀律，又要輪更工作，晚上望着漆黑大海，只覺渺小，難怪自言看鬼片都唔識驚的阿亮，看到《少年Pi的奇幻漂流》入面的沖天海難，身同感受，急出一身冷汗！</p><p>「男人浪漫？係假」</p><p>「公海上，見唔到陸地，好似少年Pi，喺船上，我見過滿天飛魚、海豚海獅圍着船邊游水；也遇過巨型大風雪，20分鐘狂吹，然後嘎然而止，人人好似跳緊MJ隻舞，傾斜45度」。但最驚險的，則要數半夜遇上大冰山！「那是午夜，雷達到好近座山時先偵察到，急召船長改航道，打橫行咗兩個半小時先避到，據講係北極大規模溶雪，令到巨大嘅冰山突然喺海面出現，全船人徹夜唔敢瞓，呢啲統統都係難忘嘅回憶」。這些過往只在國際新聞見到的畫面，竟然就在眼前！<br>壯麗的大自然景觀、四季日與夜的景色變化、不同口岸的異國風情，無不令阿亮大開眼界。「好多人話行船係男人嘅浪漫，統統係假，船上嘅生活其實好枯燥，有時又會好掛住屋企人。但你經歷過呢啲，先會珍惜喺陸地嘅生活，我哋嘅貨櫃船每次一靠岸，所有人都會攞部手機出嚟搵網絡，你會發現好多嘢唔係理所當然。」農曆年後又再起航的阿亮說。</p></body></html>