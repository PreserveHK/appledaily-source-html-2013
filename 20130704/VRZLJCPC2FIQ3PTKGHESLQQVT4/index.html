<html><header><meta charset="utf-8"><title>隔牆有耳：Super林鄭　打救龜縮班子 - 李八方</title></header><body><h1>隔牆有耳：<br>Super林鄭　打救龜縮班子 - 李八方</h1><p>林鄭一出，建制必縮！呢句金句，近日傳遍政界，事關政府喺屯門堆填區擴建撥款一役，再次出動林鄭月娥箍票，宣佈由佢督導回收業發展，成功爭取民建聯繼續支持，兼夾令班獨立建制派歸隊，難怪有人封咗林鄭為特區吉祥物；總之有佢出馬，龜縮班子可以笑哈哈。</p><p>代口窒局長游說建制派</p><p>素有「官場奶媽」之譽嘅政務司司長林鄭月娥，湊完搞唔掂國教風波嘅教育局局長吳得掂，同埋冇人肯畀面嘅發展局局長陳謬波後，近日又要為環境局局長黃錦星出動。有建制派話，連日都係因為林鄭月娥親自游說，拍心口話會搞好回收，先至肯支持屯門堆填區擴建，事關之前見黃錦星時，對方一味口窒窒，乜都唔敢應承，試問點可以向佢投下信心一票？該建制派話，若然唔係林鄭出馬，屯門堆填區都會係將軍澳翻版，一定上唔到立法會攞撥款，你估黃錦星咁有政治手腕咩？<br>查實除咗局長，就連狼振英本人，都不時搵林鄭消災解難，例如同泛民主派嘅溝通，幾乎由林鄭獨力支撐，狼振英本人，就一味喺梁粉堆中自我陶醉。<br>難怪有建制派形容林鄭已經成為特區政府吉祥物，啲奇難雜症只要佢接手，相信一定過到關。之不過咁，林鄭就算幾打得，都分身乏術；但個爛班子又成日搞出大頭佛喎，呢位建制派人士笑稱，林鄭呢位Superwoman，相信身在梁班子中會好唔得閒。<br><br>mailto:pf_lee@appledaily.com</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】 http://bit.ly/appledailyiPhoneapp <br>【Android版】 http://bit.ly/appledailyandroidapp </p></body></html>