<html><header><meta charset="utf-8"><title>中門大開：講政治，蠢人！ - 添馬男</title></header><body><h1>中門大開：講政治，蠢人！ - 添馬男</h1><p>梁振英處理政治問題能力有幾高，從7.1前後部署，大家心中有數。由家是香港運動到一年工作滙報，坊間及政界負面反應居多，今年明知遊行人數會多，但整個政府回應口徑差強人意，比老董十年前日日講「早晨、早晨」差不多。<br>7.1係政治訴求佔主導，參加團體訴求雖然多元化，尤其是曾蔭權任內冇乜大issue，所以先至有各式社運團體多元訴求出現。今年同舊年好唔同，以倒梁及爭普選為主。自發參與之市民當然唔係為動物警察及劏房上街，絕對係不滿梁振英。事前事後梁吹噓自己的房屋土地政績，實在九唔搭八。事前反而林煥光、曾鈺成發表政治體制改革言論，仲反而有些少作用。</p><p>面對政改　變人肉錄音機</p><p>另一個真正懂政治，就係中聯辦主任張曉明。佢走馬上任後，公開表明西環不治港，之後便貫徹其低調作風，甚少公開發言，一改年初兩會前後北京就普選炮聲隆隆之局面。當時俞正聲、喬曉陽就篩選的言論，觸發了香港人對中央落實真普選的疑慮。大家以為中聯辦會接力砌泛民，但出乎意料，張曉明懂得適時進退，絕少公開談論2017特首普選。假如北京及中聯辦就真普選「開打」，中港政治矛盾激化，今年7.1點止43萬人上街。<br>而7.1當日張曉明回應指有人選擇慶祝，有人選擇遊行，正顯示一國兩制下香港高度自由，翌日環球時報同一口徑評論7.1，聰明之處是不會自己對號入座，站在7.1群眾對立面。形式上肯定7.1，視之為一國兩制成功表徵，群眾啱聽，也有事後降溫作用。<br>而梁振英卻變了人肉錄音機，不斷表示時間尚早，明年作政改諮詢也未遲，明顯冇針對7.1上街群眾訴求作降溫。大家心知政改諮詢時間表要得中央首肯，決定權不全在特首，但梁應該可以表態，用政治語言回應7.1遊行，顯示自己有誠意落實真普選。<br>十年前老董只識叫早晨，十年後梁振英只識一味sell土地房屋，你話港人治港幾失敗。連李慧琼都識講政治改革，梁振英咁樣落去，連建制派都會視佢為一條無能蠢人。<br>佢當日堅持去馬，不理港澳辦勸退，一度令人相信佢有政治判斷力之人，並非唯中央是從之茂利，搞港人港奶政策一樣當中央冇到，𠵱家政治掛帥，人人聚焦管治與政改，佢反而「失語」變人肉錄音機，可能以前真係高估咗梁振英的政治判斷力。</p><p>添馬男</p></body></html>