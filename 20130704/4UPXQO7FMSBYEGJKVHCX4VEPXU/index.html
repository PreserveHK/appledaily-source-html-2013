<html><header><meta charset="utf-8"><title>魚樂無窮：味千炒翻身概念 - 唐牛</title></header><body><h1>魚樂無窮：味千炒翻身概念 - 唐牛</h1><p>內地錢荒問題再度升溫，今期壹仔揭發雲南省普洱市有公路項目，透過發行理財產品集資10億銀，年息達9.5厘，但將來公路卻不收費，一心諗住抽咗水先算，將來有乜事就由政府包底。有理由相信，呢啲例子只係冰山一角，難怪阿爺要決心整頓，喺收水危機下，內銀、內房及重債中資股肯定首當其衝，一日問題未解決，戰友們都唔好亂接火棒。<br>5月下旬至今，恒指累積跌幅達14%，能夠逆市上升嘅，肯定非池中物，味千（538）同期炒高6.2%，圖表醞釀突破三頂，一旦破位，股價坐七望八。<br>味千突圍，與其業績有翻身迹象不無關係，集團去年錄得盈利1.5億銀，倒退56%，但較中期有明顯改善，而下半年盈利較上半年多賺1.3倍，見底味甚濃，最新數字顯示，香港同店銷售跌幅已收窄至僅0.1%，中國同店銷售更止跌回升，在中日關係日益紓緩，以及低基數效應下，有理由相信味千今年可turnaround.</p><p>唐牛</p></body></html>