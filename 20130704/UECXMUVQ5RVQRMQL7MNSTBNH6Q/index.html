<html><header><meta charset="utf-8"><title>異動空間：弱市保命三策略 - 魏力</title></header><body><h1>異動空間：弱市保命三策略 - 魏力</h1><p>大跌浪第二波殺到，淡友用返歐債作藉口，可見板斧用得七七八八。魏力其實不太擔心，因二三線股再插空間有限，除債重股外，其他板塊昨跌幅相當克制，唔似上周人踩人，再捱應該都係有限數。</p><p>每次跌市都是執靚組合的機會，弱市首重保本，魏力認為有三個策略可用：一、汰弱留強，沽弱股換強股，如昨早段沽出光伏、航運股，趁低換入強股如網龍（777）及中集安瑞科（3899），一個來回賺唔少。經過近周洗倉後仍處於高位的股份，必有強勁基本因素支持，弱市揀強股是保命之道。第二、減低注碼，多持現金，每注買得輕手一點，止蝕冇咁肉赤，亦唔會因怕輸而唔止蝕。第三、加快行軍速度，短炒目標訂得低一點，如5%至7%，盡量減低於市場停留時間，唔對路就認輸，離場休息。<br>金山軟件（3888）發可換股債，息率僅3厘，反映財政穩健，但股價照插8%，何解？觀乎昨沽空率飆升至32%，平均價12.56元，相信與大戶買可換股債、沽正股套戥有關。參考敏華控股（1999）於4月發債後走勢，該股連跌三日後即爆發強勁升浪，現價已較發債時飆升逾四成。由此可見，金山發債或是趁低吸納好機會！</p><p>魏力<br> http://www.facebook.com/2012jason <br>本欄逢周一、二、四、五刊出</p></body></html>