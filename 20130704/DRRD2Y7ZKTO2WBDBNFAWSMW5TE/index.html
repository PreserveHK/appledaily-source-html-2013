<html><header><meta charset="utf-8"><title>廢紙回收 - 左丁山</title></header><body><h1>廢紙回收 - 左丁山</h1><p>香港為擴建堆填區、興建焚化爐，民間氣溫上升。處理垃圾問題而搞成咁，梁振英當然有責任，如果大家唔記得，睇番蘋果日報季陶專欄（三月二十八日）便可更新記憶體！去年競選時，梁振英政綱寫明「採取以源頭減廢為主導的政策，降低擴建堆填區或增建焚化爐的壓力」，博得環保團體認可，在環保選舉論壇，唐英年支持曾蔭權政策在屯門興建焚化爐，梁振英話唔使，於是環保團體向梁振英大聲喝采，一啲人大罵唐英年。梁當選後，環境局長邱騰華向立法會申請撥款興建焚化爐，啲泛民議員大罵（現在亦大罵），民建聯工聯會議員要邱騰華擱置等新特首發落，於是邱騰華無功而還。<br>好吖，現眼報，依家梁振英知道去年口輕輕，講得出就亂噏，原來負起施政責任之後，唐英年所言係啱嘅，啲環保團體係害佢嘅，點收科呢？黃錦星、陸恭蕙咁醒，諗掂佢啦。<br>源頭減廢正是說易行難，上星期見到一位在內地做廢紙回收，製造包裝紙嘅老闆，問佢點解近年已放棄香港，生意全部轉往內地。佢話：「一字咁淺，造紙廠要大地皮，香港提供唔到；第二點，廢紙來源方面，內地要咁多有咁多，香港市場太細小，缺乏規模經濟，如勉強要造，因規模細，成本高，點賺錢呀？」<br>呢位老闆話內地有好多回收廠，想搶贏眾多對手，靠嘅係一套誠實制度，佢對供貨人誠實，供貨人對佢間公司誠實，保證廢紙來源穩定。一噸廢紙可為工廠帶來近450元人民幣利潤，當然要誠實待供應商，誠實待客戶，才是真正道理，旁門左道不足法。老闆話：「為咗鼓勵誠實，我地收一噸廢紙或幾百斤廢紙，次日下午五時前立即俾錢，絕不拖欠，但如果事後發覺廢紙內有浸過水嚟呃秤或者以廢物混雜其中，會立即將供應者除名，唔再向佢買貨。呢個制度甚為簡單，行之有效，我地嘅廢紙供應商不斷增加，保證咗貨源！」聽落好容易，點解其他人唔依樣畫葫蘆？原來有啲廠商鍾意拖數，收貨後一個月找數已算供應商夠運。供應商梗係識揀向邊間廠供應「靚」廢紙啦，找數快而準方是聰明人呀！</p></body></html>