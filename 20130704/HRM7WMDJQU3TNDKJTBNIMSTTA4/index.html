<html><header><meta charset="utf-8"><title>女神tea time：一田CEO有料到 - Fifi</title></header><body><h1>女神tea time：一田CEO有料到 - Fifi</h1><p>上月底日本熊本縣吉祥物「熊本熊」，推住行李車步出香港機場嘅相於網上瘋傳，只係一個好簡單嘅安排，就令帶佢嚟港嘅一田宣傳費都慳番。<br>但點解一個縣，竟然會同一間海外百貨公司合作？噚日有雜誌就揭開謎底。原來係因為一田CEO莊偉忠，當年於日本「311」地震後雪中送炭，唔單止向日本供應商發信，話唔會中斷合作，更主動帶香港傳媒去日本考察，機緣巧合下，仲同熊本縣知事做埋朋友，所以今次先放熊來港。<br>見微知著，「311」後一田銷售受打擊，無非因為人人聽到日本都怕。莊偉忠當時識得由「病因」出發，諗計恢復香港人對日本食品信心，治標又治本，證明公司管理層目光夠長遠。繼而過咗咁多年，唔識日文嘅佢，仍然同一個縣知事咁friend，就睇得出莊偉忠同人打交道一流。<br>有能力、有人脈，加埋本身出名係「橋王」，難怪一田由本來蝕入肉，至𠵱家分店一變六啦。</p><p>Fifi<br>本欄逢周二、四刊出</p></body></html>