<html><header><meta charset="utf-8"><title>中環在線--「不孝有三，無後為大」四叔：代母好普遍 - 李華華</title></header><body><h1>中環在線--「不孝有三，無後為大」<br>四叔：代母好普遍 - 李華華</h1><p>恒地（012）主席李兆基長子李家傑2010年喺美國搵代母生三胞胎，轟動全城，三個小朋友大個仔，爺爺終於開腔講代母生仔問題，指代母生育喺先進國家，成行成市，科學能解決人生最大缺憾，香港應該仿傚，不可墨守成規咁話。</p><p>喺先進國家好小事</p><p>咪睇李兆基（四叔）85歲思想會好守舊，原來佢相當新潮。噚晚佢喺新聞行政人員協會晚宴上講到代母，劈頭就拎出古訓話，不孝有三，無後為大，話有朋友家財萬貫，但無兒無女，最終遺憾一生，死不瞑目。<br>相反，另一位朋友出外就醫，成功生仔，如出生天一樣，所謂百行以孝為先，阿仔盡孝親之道冇唔妥。哇，講到死不瞑目咁嚴重，搵代母生仔的確真係冇不大不了。</p><p>繼續買股好過買樓</p><p>只係唔明四叔無端端做乜提起呢件舊事，唔通因為三個孫仔開始上學，識朋友仔，四叔想同大家講清楚，指代母生仔喺先進國家好小事，等大家唔好咁大驚小怪，影響孫仔成長？<br>四叔仲打蛇隨棍上，建議香港應該仿傚先進國家㖭，思想真係前衞過好多後生仔。<br>講完代母，佢不忘繼續叫人買股好過買樓，指家陣地產股折讓四、五成，樓價就兩三年後唔會大升，股票先有得升。佢咪身體力行，連月增持恒地囉。<br><br>李華華<br>mailto:LiWaWa@AppleDaily.com</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】  http://bit.ly/appledailyiPhoneapp <br>【Android版】  http://bit.ly/appledailyandroidapp  </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>