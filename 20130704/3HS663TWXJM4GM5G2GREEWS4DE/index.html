<html><header><meta charset="utf-8"><title>金手指：重申一注買白銀？ - 孫柏文</title></header><body><h1>金手指：重申一注買白銀？ - 孫柏文</h1><p>兩日前，孫柏文寫咗題為〈財演生涯又低潮〉嘅《金手指》。文中我話對自己喺06年話白銀到2016年時，會見120美元一盎斯嘅目標價開始有懷疑，甚至因為銀價呢排事實確係「沒有最低，只有更低」咁跌，我嗰日就用「錯」呢個字去形容自己入行呢七年對白銀嘅熱誠。<br>嗰篇文一出街，我就見到我哋白銀戰隊嘅facebook網頁，有成員問我呢個隊長係咪已離開咗戰隊，自己亦喺facebook嘅郵箱收到唔少問「係咪投咗降」嘅信。<br>講真，因為銀價每一浪嘅低位，係之前嗰浪嘅高位，咁因金融海嘯前嗰浪嘅高位係21個幾，當白銀由25美元一盎斯跌穿20個幾時，我覺得已經好大可能係終極一插。</p><p>存放棄想法　隨時見底</p><p>點知，再跌。我開始對自己的分析產生懷疑，亦檢討自己對白銀當初喺06年睇好嘅理由，即係信貸泡沫爆破、全球金融危機、央行狂印。前日提過嘅白銀戰隊隊員兼係政務官嘅朋友，睇完我前日篇文後短訊問：「如果你淨係信呢個理由，不如就咁買香港樓就得啦？」我就答：「白銀唔會無端端有人收BSD, SSD, DSD，即不能侵犯資產嘅產權。猶太人喺中古歐洲，買樓保平安咩？」<br>點都好，到噚日另一戰友王弼話：「孫柏文，連你都諗放棄之時，可能呢個係底呀！」因我經過兩晚思考後，所以同佢話今次跌勢好似08年時咁，啲人沽到好似俾人call loan，即唔係沽啲想沽嘅貨，而係被迫沽啲有人接嘅貨，即貴金屬。咁大陸銀行拆息升幅似雷曼爆煲時，即係有合理懷疑紙白銀沽浪係大陸同胞嘅。所以，我話如未見底都近啦，我想寫篇〈重申一注獨贏買白銀！〉。<br>我都未講完，佢話如果我仲係咁寫，就會未跌完。我都知自己明燈格，要信信邪，所以今日總結係「重申一注獨贏買白銀？」<br><br>孫柏文<br>獨立股評人<br> http://facebook.com/shuen <br>本欄逢周二、四刊出</p></body></html>