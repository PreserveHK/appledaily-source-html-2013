<html><header><meta charset="utf-8"><title>隔牆有耳：授勳風騷　鼠王芬豪請樁腳 - 李八方</title></header><body><h1>隔牆有耳：<br>授勳風騷　鼠王芬豪請樁腳 - 李八方</h1><p>呢排人人見到鼠王芬，都覺得佢笑容滿面好風騷，又難怪嘅，銀紫荊星章喎，唔係人人有㗎，噚日工聯會黃國健路過鼠王芬身邊，都話呢鋪鼠王芬至巴閉啦。原來鼠王芬喺授勳名單公佈前約十日，都知道自己得米，但因為要保密直至7.1，惟有一直忍口，連對屋企人都要封嘴，查實真係忍得好辛苦㗎。<br>經民聯除咗佢中獎，唐營嘅石禮謙都攞金紫荊星章，呢對授勳孖寶，自然成為經民聯中人嘅「敲詐」對象，據知大嚿石已經應承同鼠王芬，夾份請經民聯成員豪食一餐慶功。至於幫鼠王芬挖票嘅地區樁腳，鼠王芬又點敢冷待？佢話稍後都會宴請西九新動力嘅成員勁擦一餐。</p></body></html>