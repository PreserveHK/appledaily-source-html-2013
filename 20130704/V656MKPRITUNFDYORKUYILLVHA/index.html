<html><header><meta charset="utf-8"><title>實力取勝：靜候眾安佳音 - 陳承龍</title></header><body><h1>實力取勝：靜候眾安佳音 - 陳承龍</h1><p>大市波濤洶湧，短線點都要揀返啲喺跌市之中唔跌兼倒升嘅股份，因為咁都可以抵抗地心吸力，背後必有利好因素撐住。舉個例，噚日逆市升4.22%嘅眾安房產（672）。呢隻股近期走勢都算強，上月21日單日最多升37.6%至近期高位1.61元，之後公佈擬分拆若干資產於主板上市，雖然隨後股價回吐，但走勢上營造上升旗形，既然有分拆跟尾，加上佢首季銷售成績爆晒燈，不失為淡市中的入市對象，短線買入博佢破旗兼破1.65元高位。<br>雖然眾安之前份通告冇講明會分拆啲乜，但係都唔難估嘅。𠵱家公司主要有四瓣業務，分別係房地產開發、投資物業、租賃及酒店管理。左睇右睇，最大機會都係後嗰三瓣，不過，租賃及酒店管理就好奀豬，唔使點睇，反而投資物業幾有睇頭。佢投資物業主要係位於杭州蕭山區嘅恒隆廣場。呢個項目總建築面積超過17萬平方米，有酒店、購物商場、寫字樓等，一啲都唔細。據財務報表顯示，截至去年底，呢舊嘢值超過20億人仔，相當於佢𠵱家市值35億嘅74%。</p><p>目標上望2.37元</p><p>當然，以上純係小弟估計，或者佢可能夠膽死分拆佢嘅主業房地產開發上市，不過，佢開發中嘅物業其實都唔差，財務報表顯示，截至去年底，都值56億幾人仔，仲大過佢𠵱家個市值。由此可見，眾安一向大偏低，股價冇合理反映佢實際嘅價值，呢次分拆，可視為反映合理價值嘅一次機會。<br>仲有一點值得一提，佢𠵱家手上嘅土儲約719萬平方米，除可支持未來五年發展外，最關鍵係平均成本講緊係每平方米927元人仔，成本真係好平呀！所以嚟緊幾年佢嘅盈利前景應該唔錯，事實上，單係今年首季佢嘅合同銷售已達6.48億人仔，按年增6.13倍，同埋已超舊年上半年嘅水平，爆晒燈！今年盈利應該有驚喜。截至去年底，佢NAV係折合約2.96元，即現價1.48元折讓剛好五成，既然佢搞得分拆及有盈利前景打底，博折讓收窄至兩成，即目標可看2.37元。</p><p>陳承龍<br>本欄逢周四刊登</p></body></html>