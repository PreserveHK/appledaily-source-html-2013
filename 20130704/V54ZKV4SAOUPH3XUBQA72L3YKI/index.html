<html><header><meta charset="utf-8"><title>中環在線：睇中少年App神周凱旋分享「湊仔經」 - 李華華</title></header><body><h1>中環在線：睇中少年App神<br>周凱旋分享「湊仔經」 - 李華華</h1><p>首富李嘉誠位紅顏知己周凱旋罕有撰文，講述前年點解決定投資喺英國少年App神達洛伊西奧（Nick D'Aloisio）所創嘅新聞摘要App「Summly」，雖然之後要用18個月湊仔，但字裏行間，睇得出佢相當欣賞呢位今年只得17歲嘅𡃁仔。</p><p>盲人騎瞎馬　借題發揮</p><p>成篇文章，最精彩係文末，周凱旋似係借題發揮，指「兼有非凡能力和謙卑心的人，今天已瀕臨絕種，社會迫切需要有真能力的人服務未來，不要禍患積於忽微。盲人騎瞎馬，終局只是無方、無策、無果。」呢番說話由誠哥位紅顏知己講出來，唔同人應該有唔同體會，唔知CY讀完會否對號入座呢？<br>講番Nick點樣吸引到周凱旋旗下創投基金投資。原來周凱旋最初對當年只得15歲嘅Nick冇乜興趣，輸25萬美元事小，商譽損失事大，佢亦唔想湊仔。直至同Nick開Skype會議先至改觀。<br>Nick喺會上冇吹噓自己嘅技術，反而講出技術缺點同產品化嘅困難，周凱旋形容佢嘅思維邏輯，比政要或企業家更成熟同清晰，於是決定投資喺呢個𡃁仔身上。<br>今年三月雅虎斥資3,000萬美元（2.34億港元）收購Summly，原來唔係為錢咁簡單。周凱旋爆料話，Nick仰慕雅虎位靚太CEO邁耶，又想喺雅虎學大型技術發展管理，日後仲有意參政，希望19歲重返校園時已經係政商界新星咁話，認真有大志，勁！</p></body></html>