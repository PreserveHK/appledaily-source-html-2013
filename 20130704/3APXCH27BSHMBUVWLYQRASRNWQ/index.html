<html><header><meta charset="utf-8"><title>報告王：波司登跌浪未完 - 瑪姬兒</title></header><body><h1>報告王：波司登跌浪未完 - 瑪姬兒</h1><p>踏入咗夏天，開住冷氣，訓喺張梳化度，一邊食雪糕，一邊睇電視，咁先係quality of life！不過，全球暖化越來越嚴重，有科學家就預測，將來可能唔會再有冬天。<br>呢一個「噩耗」，對於波司登（3998）來講，簡直就等同「句號」。沒有冬天，試問仲有邊個買羽絨？<br>波司登為了保住一哥地位，舊年已正式把旗下品牌「波司登」、「雪中飛」及「康博」等全部獨立分開運作。雖然羽絨收入的確增長近16%，不過由於品牌實行分家制，自然要增加更多網點去銷售不同品牌，所以，就造成存貨大幅增加的問題，去年存貨竟然飆升逾四成至20億元人民幣。</p><p>高盛削目標至1.9元</p><p>波司登去年少賺近兩成半，至約10.8億元人民幣，遜市場預期。高盛發表報告指，該公司過往收購的項目表現差，搞到要作出大幅減值。雖然努力走出海外，不過倫敦店舖仲蝕緊錢，估計未來兩至三年都好難轉盈。<br>雖然高盛指波司登估值已好低，再下跌空間有限，加上股息率高達8厘，故將目標價由2.5元削至1.9元，距離現價1.52元仍有25%潛在升幅。但睇番波司登走勢圖，最近三個交易日，出現三飛烏鴉，意味下跌浪即將展開，唔排除下試2011年低位，約1.2元水平，好息之徒小心隨時連息都蝕埋！</p><p>瑪姬兒</p></body></html>