<html><header><meta charset="utf-8"><title>隔牆有耳：借廚餘擺豬上枱狼英暗寸唐唐冇希望 - 李八方</title></header><body><h1>隔牆有耳：借廚餘擺豬上枱<br>狼英暗寸唐唐冇希望 - 李八方</h1><p>狼振英喺舊年豬狼對決勝出後，搞到香港一鑊粥，偏偏唔自量，噚日喺地區論壇講到廚餘問題時，竟然陰濕笑住話「唔好將太多希望放喺豬身上」，似係暗寸唐唐喎。話說狼英噚日喺論壇上講到，廚餘喺𠵱家運往堆填區嘅固體廢物佔四成幾，減少廚餘對堆填區壽命同附近居民都有好處。席間有市民就話，希望政府推動用廚餘嚟餵豬。</p><p>醜聞多多  照講風涼話</p><p>點知狼英一聽豬字就雙眼發光，話如果700萬港人浪費食物，要成7萬隻豬先消化到啲廚餘，然後以一貫陰濕樣話︰「唔好將太多希望放喺豬身上」，繼而哈哈笑指「要放喺人身上，會容易好多」，似乎係「讚」選委喺舊年特首選舉冇揀唐唐好正確。<br>八方在場聽到呢句都O晒嘴，唔明狼英點解仲好意思講風涼話寸人？唔知輸咗嘅唐唐，聽到狼英講風涼話嬲唔嬲？但相信𠵱家消遙快活嘅佢同唔少市民一樣，最想講一句：希望梗係要放喺人身上，可惜管緊香港嘅係隻狼，佢民望肥佬兼被叫下台，加上班子內醜聞頻生，似乎最冇希望嘅係佢本人，點解仲冇自知之明去寸人？<br>八方仲發現舉辦論壇嘅鄧肇堅維多利亞官立中學，樓梯轉角壁報上貼有煲呔到訪照片，主題係過去的光輝，唔知攞景定贈興呢？<br><br>李八方<br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>