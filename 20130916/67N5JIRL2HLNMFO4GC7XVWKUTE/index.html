<html><header><meta charset="utf-8"><title>求驗客手記：車仔死火摩帥鬧爆伊度奧</title></header><body><h1>求驗客手記：車仔死火<br>摩帥鬧爆伊度奧</h1><p>摩連奴今夏重返車路士，又簽入唔少有級數新兵，令一班車迷今季充滿憧憬，但上周六喺英超作客愛華頓係咁失機，最終搞到輸0:1而回；摩佬賽後都忍唔住猛插攻擊球員，仲點名鬧爆伊度奧、舒賀爾尼同拉美利斯，唔明佢哋點解咁多黃金機會都把握唔到！</p><p>呢場波係車仔今季英超嘅首場敗仗，亦係首次喺90分鐘之內輸波，仲要啱啱先係摩佬執教嘅第5場比賽。對比摩佬04年第一次上「車」嗰陣，保持咗各項賽事10場不敗後先輸1場，似乎今次就失威好多。不過，如果有睇場波嘅球迷，都應該見到摩佬幾無奈，個陣冇問題，球隊上半場尾段被拖肥糖前鋒賴史密夫攻破後，佢見勢色唔對，好快已經喺下半場調入奧斯卡杜斯山度士同林柏特，70分鐘前再換埋費蘭度托利斯入嚟，同新加盟嘅伊度奧踢雙箭頭，可以話所有調動嘅步驟都冇錯，所以衰就衰在場上一班球員唔爭氣。</p><p>對住空門射唔入
</p><p>車仔今仗射門多達22次，係主隊愛華頓嘅1倍，咁都入唔到一球，出錯嘅肯定係前鋒，兩位新兵伊度奧同舒賀爾尼都難辭其咎，各自糟蹋咗一次黃金機會，尤其伊度奧嗰球最離譜；愛華頓門將候活後場傳波出錯，舒賀爾尼截到交橫畀佢，想造就佢首次上陣就入波，點知佢起腳動作慢得滯，被同樣首次替愛華頓上陣嘅曼城借將巴利護空門，搶晒佢風頭。<br>前鋒交唔到貨個個睇到，摩佬又點會唔知，所以佢賽後都燥晒咁話：「我哋好多入波機會，舒賀爾尼、伊度奧甚至拉美利斯都有，而且嗰幾次都係好簡單嘅機會，但係就全部入唔到。如果入唔到波，有幾多攻勢都係冇意義。」不過，伊度奧話晒都係佢愛將，搓圓撳扁後又呵番：「我話啲前鋒，唔係淨係伊度奧一個，佢今場波唔係太差，需要多幾場比賽磨練吓。」<br></p><p>拖肥贏1:0破金身
</p><p>車仔被愛華頓破身，後者踢咗4場波雖然只得6分，但就同同市嘅利物浦一樣，係英超暫時兩支不敗之師，我求大俠諗佢哋肯定想利記周一晚輸畀史雲斯，等佢哋可以乘機奚落下死敵。</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 </p></body></html>