<html><header><meta charset="utf-8"><title>中門大開：小學雞落區 - 添馬男</title></header><body><h1>中門大開：小學雞落區 - 添馬男</h1><p>大家有冇諗過，梁振英三次落區，究竟討論過乜嘢？有乜新承諾？又有乜意見係以前冇聽過？答案係「冇」。有人認為政客做show，內容唔重要，都係阿媽係女人，急市民所急，政客親民姿態更重要。咁大家又睇睇佢三次落區，姿態上傳遞了甚麼訊息。<br>第一次在天水圍由社團人士組成維和部隊護航，在場外毆打示威者，又搵來一個肥仔茄哩啡扮受傷，被傳媒諷刺為黑色梁粉，事件不了了之，但政治上損害整個特區政府形象，而黑色梁粉正是去年將林鄭月娥紮成紙人詛咒焚燒同一班有勢力鄉紳。<br>第二次落觀塘功樂道，冇黑人物護航，但就變成戒嚴，場內比菲律賓人質事件死難家屬質問，灰頭土面，又係蝕章。<br>昨日灣仔第三次，場內全數建制派群眾，只有女長毛一人抗議，場外就愛字頭人馬唱歌跳舞，一個正常土生土長香港人，見到梁振英支持者，全部甩頭甩髻，騎呢古怪，點會buy？最後仲怕示威者要逆線掉頭鬆人。究竟邊一個場面有顯示到梁振英親民一面？答案當然又係「冇」！<br>內容冇料到，場外亂七八糟，政府中人都問究竟點解仲要搞？其實，主要係梁振英「鬥」心強，一直認為要學克林頓，要不斷選舉，每一刻都似在打選戰。你見到佢死唔肯放棄個「齊心」口號，落區個setting坐櫈仔，已知道佢當落區係選舉工程一部份。</p><p>單靠形式　沒有內容</p><p>「不斷選舉」無疑係政客工程，但要做到似模似樣，靠呢類低水平落區show，基本上冇用，因為外國政客show唔可以單靠形式，仲要有內容。內容就關乎政客價值理念，手上有冇重大政策議題要闖關，係咪穩站主流。例如美國醫療改革，打破醫保集團暴利壟斷，本身已站道德高地，落區做勢提高民意支持度，反壓美國既得利益集團，迫共和黨支持。究竟梁振英核心施政內，邊一瓣要打民意戰？普選唔敢有立場，起公屋根本冇人反對，真正要打民意戰嘅，佢掂都唔敢掂，例如全民退休保障、全民醫保，要打低專業及工商界利益，巡迴全港十八區爭取民意支持全民退保，咁先至係「不斷選舉」。𠵱家根本冇agenda在手，冇issue，純粹務虛做show，聽聽民意，如此低水平落區，必然會俾人鬧。<br>香港回歸16年，政客仍停留在業餘區議員水平，誰之過？</p><p>添馬男</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 </p></body></html>