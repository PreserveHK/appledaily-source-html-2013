<html><header><meta charset="utf-8"><title>電視撈飯：率先爆《情逆》結局Bobby娥姐生仔大團圓</title></header><body><h1>電視撈飯：率先爆《情逆》結局<br>Bobby娥姐生仔大團圓</h1><p>歐陽震華（Bobby）同關詠荷（娥姐）孭飛嘅無綫劇《情逆三世緣》，今個星期進入結局周，星期六、日夜晚9點至10點播大結局。Bobby同娥姐呢對有情人，雖然喺宋代同50年代都有緣無份，好彩最後都打破宿命，喺現代有情人終成眷屬，仲生咗個肥肥白白嘅B仔，一家三口樂也融融。</p><p>險中鄭子誠詭計
</p><p>劇情由50年代返去現代之後，Bobby去老人院探老竇敖嘉年嗰陣，發現親生媽咪朱晨麗，於是不顧一切衝出馬路，點知俾車撞倒。Bobby醒番發現自己有胎痣，以為自己係娥姐宿敵，耳邊仲有把聲不停叫佢殺死娥姐，原來一切都係鄭子誠詭計。喺第一集出現過嘅犯罪集團主腦鄭子誠，原來係黃智雯個仔，一直幫阿媽報仇，子誠用迷藥迷暈Bobby，搞到佢以為自己係娥姐宿敵，使命係殺死娥姐。好在喺Bobby殺娥姐嗰陣，敖嘉年出手救咗娥姐一命。而敖嘉年喺老人院臨死之前，朱晨麗終於見到佢最後一面，兩個仲跳咗隻舞，Bobby見到父母咁開心都好感動。<br></p><p>之後Bobby想殺死惡毒嘅黃智雯，點知娥姐幫個妹黃智雯擋咗一槍，就係呢一槍化解咗兩姊妹嘅恩怨。最終娥姐救得番條命，同Bobby結婚生仔，個B仔同Bobby仲好似樣，好有父子相㖭！<br>版主：陳基征</p><p>熱血青春電影《狂舞派》席捲今夏，柒良同阿花嘅夢想去盡未？<br>男女主角聯同導演黃修平齊上《亂噏24》，動Live預埋你！<br> http://bit.ly/appletalk24 </p></body></html>