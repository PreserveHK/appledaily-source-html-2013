<html><header><meta charset="utf-8"><title>堅哥與你：九哥使唔使去到咁盡？ - 葉一堅</title></header><body><h1>堅哥與你：<br>九哥使唔使去到咁盡？ - 葉一堅</h1><p>香港行家問甚麼是「關說」。當然是看到近期台灣最大政治風暴的兩個關鍵字。新聞大到報紙連續幾日四、五版。<br>台灣教育部辭典解釋有二。<br>一，由人代為請託游說。《史記》：「上廢栗太子，竇太后心欲以孝王為後嗣，大臣及袁盎等有所關說於景帝。」<br>二，勸諫。《新唐書》：「區區之臣，冒顏而關說，難哉！」<br>香港解釋應該係咁：「喂，阿乜哥，大家咁friend，嗰單嘢碎料嚟啫！大家四四六六拆掂佢啦！係囉！大家自己友！下次出嚟飲茶，我嘅。」<br>話說，有一日，國民黨籍的立法院院長王金平，打電話給民進黨元老級召集人柯建銘。內容如果簡單的用粵語說：「老柯，你俾人告嗰單嘢（一、二審冇罪，檢察官可以上訴）我打咗畀法務部長阿勇伯。搞掂咗！大家friend底，自己友，檢察官唔會上訴，放心。」<br>問題來了，上述電話全部被阿勇伯自己手下的檢察官偷錄晒，並立即向總統馬英九報告。<br>身兼國民黨主席的九哥立即開記者會，指是民主最恥辱的一日，又說此類關說妨礙司法公正，要開除王金平國民黨籍。沒有了黨籍，等於沒有了立法院議席，當然亦沒有了院長寶座。<br>故事就咁簡單。是非亦不難分辨吧！？<br>在台灣，其實好難。關鍵亦在關說兩個字。<br>在台灣，關說人人都在做，日日有發生。同偷情叫雞差唔多咁多啩！<br>曾有某報大老闆說：「乜話，做報紙唔接受關說？有乜可能呀！」<br>係嘞！既然大家習以為常的行為，九哥使唔使出手咁快狠準（唉！國家大事唔見佢咁叻），要人一夜之間，由立法院院長變成庶民！<br>使唔使去到咁盡呀！係嘞，這正是現在台灣人一般的睇法。九哥民望亦因此跌到谷底，滿意度只剩百分之十一。振英哥勁好多啦！ <br>其他為人民詬病的，仍有以下幾點！<br>一，立法院院長的電話都夠膽竊聽偷錄，仲有乜人電話不敢偷錄！人人自危。白色恐怖！<br>二，負責竊聽的檢察官收到好料，即越級向九哥報告，跳過法務部長阿勇伯及行政院長。冇官場倫理。<br>三，趁院長王金平在馬來西亞嫁女回不來，擒擒青開記者會公佈錄音帶內容，炒埋法務部長阿勇伯。王金平連解釋機會都冇。不近人情。<br>四，九哥與王金平本有心病，路人皆知。公報私仇。<br>五，相關單位未深入調查，九哥未審先判。見獵心喜。<br>六，七，八。太多，講唔晒！<br><br>後記：趕狗入窮巷。如果趕的是一群大漢，又刀又槍又捕獸器的，而被趕的是一隻為朋友而偷了主人一嚿骨頭的可愛小西施狗。狗可能不敢反撲，但旁觀者會路見不平，拔劍相助。「乜料呀？偷塊骨頭畀朋友食啫，使唔使百九幾友，追殺佢打死佢呀！」<br><br>葉一堅<br>逢周一刊出<br>mailto:Ipyutkin@appledaily.com.tw</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>