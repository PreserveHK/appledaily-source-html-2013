<html><header><meta charset="utf-8"><title>馮仁昭四圍超：拉姑自爆識JM - 馮仁昭</title></header><body><h1>馮仁昭四圍超：拉姑自爆識JM - 馮仁昭</h1><p>近日盛傳謝霆鋒同Janice Man（JM）拍拖，霆鋒老竇謝賢日前話阿仔「拍拖係應該」，前晚狄波拉（拉姑）同老公鬍鬚Kong到灣仔新伊館睇阮兆祥演唱會。<br>拉姑講到乖仔拍拖即笑話：「唔知呀。」識唔識JM？拉姑話知道係邊個，但唔知係咪拍拖。霆鋒dry咗咁耐，想唔想個仔拍拖？拉姑話：「你哋想咪得囉！」拉姑同四哥一樣，真係好口密喎！</p><p>Chilam賣廣告</p><p>人氣爆燈嘅張智霖（Chilam）以機師造型擔任表演嘉賓，祥仔讚佢雖然係當紅炸子雞，但仍然好謙厚，Chilam就不忘為明年嘅個唱大賣廣告。<br>另一嘉賓朱咪咪裝假胸、以48吋上圍性感示人，佢話：「用筆畫事業線畫咗半個鐘，但都頂唔住自己條貧窮線。」之後朱咪咪又笑祥仔嘅青頭look：「估唔到你一把年紀仲係青頭，我呢啲年紀就壯陽補腎健脾胃，唔止驅風㗎！」搞到全場爆笑！祥仔圈中老友劉嘉玲、梁朝偉、梁家輝、張學友同杜德偉分別預錄祝賀片段。<br>撰文：馮仁昭</p><p>足本收睇《亂噏24》x 鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24 </p></body></html>