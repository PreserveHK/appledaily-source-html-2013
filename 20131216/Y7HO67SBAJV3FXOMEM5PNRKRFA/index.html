<html><header><meta charset="utf-8"><title>隔牆有耳：硬銷老友有心有力　肥馬慫恿阿松做特首 - 李八方</title></header><body><h1>隔牆有耳：硬銷老友有心有力　<br>肥馬慫恿阿松做特首 - 李八方</h1><p>普選方案都未有，政界流傳嘅2017年特首熱門就越嚟越多，其中一位近日行情暴漲嘅，就係被指孖住立法會主席曾鈺成搞政改飯局嘅前財爺梁錦松嘞！雖然阿松早前以「反正我就不信了」回應選特首傳聞，但政界中人半信半疑。佢嘅難兄難弟、前局長馬時亨噚日仲公開撐阿松參選，莫非肥馬都睇好老友走勢，一心想做2017「造王者」？<br>話說同阿松老友鬼鬼嘅肥馬，噚日出席一個公開活動時講到普選，忽然力捧老友阿松做特首。佢話喎，如果有普選，相信好多支持香港嘅有心人會出嚟參選，「我唔知道邊個啦，但好希望係一啲有能力、對香港有心嘅朋友，好似梁錦松呀……」</p><p>同曾鈺成講唔會選</p><p>一聽到阿松個名，在場記者即時彈起，莫非肥馬率先收到風，知道阿松想入閘？肥馬卻笑稱，私下係有講笑形式「鼓勵」阿松2017年選特首，不過對方冇透露意向，講到阿松未閂埋後門咁喎。繼而佢仲話，「我覺得如果佢（梁錦松）參選，佢都會係有機會，亦都我覺得佢係好有心同有能力嘅人」，似乎不到黃河心不死。原來佢仲私下笑言，如果阿松做特首，佢甘願重返政府做特首辦主任㖭！吓，肥馬當年唔係因病辭職嘅咩？<br>呢邊廂嘅肥馬講到阿松好有機，嗰邊廂嘅曾鈺成仍然覺得阿松唔係真命天子咁噃，事關曾主席話呀，阿松當然係有能力嘅人士啦，但問題係對方有冇呢個計劃同打算呢？曾主席笑稱，阿松曾向佢透露無意選特首。莫非喺最大勁敵面前，阿松唔敢表露心迹？<br><br>李八方<br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>