<html><header><meta charset="utf-8"><title>隔牆有耳：<br>翠華老闆娶新抱叉燒奶茶宴客 - 李八方</title></header><body><h1>隔牆有耳：<br>翠華老闆娶新抱叉燒奶茶宴客 - 李八方</h1><p>翠華餐廳老細李遠康最近喜事重重，成功上市勁開分店，前日仲娶新抱，阿仔李祉鍵同Vivian拉埋天窗，喺Ritz Carlton筵開50席大宴親朋。有去飲嘅老友同八方講，呢一餐喜酒，有好多奇遇，8點開席，主人家掛住喺台上吹水，10點先上第一道菜食叉燒。去飲都有得飲奶茶，喜帖仲附有50蚊翠華現金券，真係令人眼界大開。</p><p>請帖內附翠華現金券</p><p>老友前晚懷住喜悅嘅心情，拎住人情去祝福一對新人。飲食大亨擺酒，菜式都霸氣過人，頭盤係蜜燒西班牙黑豚肉，即係乜？咪兩嚿中式叉燒囉。之後嘅菜式都唔錯㗎，有黃金酥皮帶子拼蝦球、黑松露忌廉南瓜湯、日本味噌燒烤魚、烤焗火腿等共五道菜，甜品有栗子蛋糕。<br>菜式係好有睇頭㗎，但係要等好耐先有得食呢！老友話唔知點解，當晚8點開席，但10點先上第一道菜，當時已有五分一賓客走咗；大約11點，先有另一道菜上枱，但見碟上有三粒蝦仁，客人又走咗一批。11點15分，終於上餐湯嘞；天氣咁凍，老友當時飢餓過度，投降鬆人。聽聞12點先上主菜，有魚食。<br>老友事後食評話，叉燒同奶茶，同翠華味道相近。吓，去飲都有得飲奶茶？最大驚喜，可以話係請帖夾咗張翠華50蚊現金券，唔知有冇客人會去「回禮」呢？講番新郎李祉鍵，羊咩鬚亮相，同Vivian相當登對，八方都喺度祝佢哋百年好合，永結同心。<br><br>mailto:pf_lee@appledaily.com</p></body></html>