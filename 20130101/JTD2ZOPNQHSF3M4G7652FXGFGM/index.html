<html><header><meta charset="utf-8"><title>隔牆有耳：<br>梁粉譚鳳儀　加入環諮會 - 李八方</title></header><body><h1>隔牆有耳：<br>梁粉譚鳳儀　加入環諮會 - 李八方</h1><p>踏入新一年，好多政府諮詢架構都換班，政府重新委任唔同人進入呢啲諮詢委員會，當然有唔少「梁粉」受惠。喺審議大埔龍尾泳灘被質疑把關不力嘅環境諮詢委員會，早幾日公佈新一屆委員名單中，被指係梁粉嘅譚鳳儀亦受委任。據講今次環諮會嘅委員多咗好幾個生態方面嘅專家，可能政府都意識到環諮會過去喺審批環評報告時，好多時忽略咗生態呢一環，希望委任多幾個生態專家補救啦。不過，委員睇重咗生態，會唔會又忽略咗民生因素，就真係好難講咯。<br>講到梁粉，喺特首競選期間有份幫CY寫環保政綱嘅前天文台台長林超英，同樣獲政務司司長委任為環境及自然保育基金委員會委員，為期兩年。林超英雖然被認定係梁粉，但佢又唔係一味硬撐政府，仲公開反對起第三條跑道，希望佢入咗委員會可以為保育鄉郊項目出多啲力啦。</p></body></html>