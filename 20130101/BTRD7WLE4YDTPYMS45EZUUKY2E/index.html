<html><header><meta charset="utf-8"><title>隔牆有耳：<br>黃士心出旅遊書　搵007做導遊 - 李八方</title></header><body><h1>隔牆有耳：<br>黃士心出旅遊書　搵007做導遊 - 李八方</h1><p>康泰董事長黃士心成日話退下火線，但近期又搞嘢首度出旅遊書，旅遊教父處男作當然唔可以太簡單，「搵咗007做導遊」。黃生講笑話，月中出嘅旅遊書系列頭炮《馬來西亞玩番天》，書中提及嘅地膽導遊陳山順，其實係當地大旅行社老闆兼拿督，30幾年前攞導遊牌嘅編號就係007，即馬拉第七位導遊，今次幫手純粹畀面。</p><p>副業旅遊正職打golf</p><p>007遇上教父，唔係大打出手，而係齊齊搵隱世食肆，「例如帶我食媲美半島月餅嘅豆沙包」。呢間協裕麵包喺新山，只有當地人先識，「對面仲有一間好正嘅咖啡店」。<br>近年副業旅遊正職打golf嘅黃生，每去一個國家就搵場打波，所以旅遊書都會講打golf好去處，及附近有乜食，「一般旅遊書好少講」，馬拉草地靚，打一場只係500蚊，「返大陸都要千幾二千蚊啦」。<br>康泰靠星馬泰團起家，黃生都係去當地度蜜月，大仔即董事總經理黃進達就係「馬拉製造、香港送貨」，當年導遊就係007喇。旅遊書冇乜錢賺，黃生都肯做原來係為個仔，「康泰八九成生意都係團，但阿仔想搞大自由行，自由行多數睇旅遊書嘛」。阿仔都要出賣色相㗎，「去潛水、游水嘅相叫佢影，後生有啲肌肉嘛」。八方睇過本書，阿仔惜肉如金，最多只係着潛水衣。</p></body></html>