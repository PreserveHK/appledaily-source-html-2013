<html><header><meta charset="utf-8"><title>隔牆有耳：<br>鳳飛飛故居　租畀耀中小學 - 李八方</title></header><body><h1>隔牆有耳：<br>鳳飛飛故居　租畀耀中小學 - 李八方</h1><p>後日係「帽子歌后」鳳飛飛（圖）逝世一周年（去年1月3日肺癌病逝），呢位活躍台灣歌壇嘅歌后，其實同丈夫趙宏琦婚後住喺九龍塘根德道15號豪宅；趙宏琦09年肺癌過身後，據講鳳飛飛已搬走，病逝之前另居別處。</p><p>點解突然要講呢件事？係因為趙家嘅人去年將嗰間豪宅，以1.868億元賣咗畀賭王四太梁安琪嘅公司，今年4月底再將豪宅以月租30萬元，租畀隔籬嘅耀中小學，為期三年。<br>耀中諗住將歌后故居改為有八個課室嘅小學校舍，家正等緊城規會審批。<br>名人故居消失固然可惜，鳳飛飛事業主要喺台灣，喺香港人氣唔及鄧麗君同姚蘇蓉，但台灣人就好關注，重視到要向台灣《蘋果日報》表達不滿，最後先傳至八方手裏。<br>人已去，惟花園內的白蘭樹屹立不倒，叫歌迷心傷。</p></body></html>