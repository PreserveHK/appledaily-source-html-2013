<html><header><meta charset="utf-8"><title>隔牆有耳：<br>公務員開會　多過共產黨 - 李八方</title></header><body><h1>隔牆有耳：<br>公務員開會　多過共產黨 - 李八方</h1><p>「開會多過共產黨」，相信好多打工仔都怕怕。為咗開會要講求效率，土木工程拓展署轄下嘅土力工程處97年出版咗一本小冊子（效率會議指南）。<br>但係，你有你講效率，公務員一樣照舊開會多又長。<br>土木工程拓展署今次好認真咁派咗專責隊伍去審核會議效率，睇過部門125個定期會議，當然睇到有好多問題，於是提出要「短會議、簡紀錄」嘅方針，即時決定要取消兩個會；另有11個會議改為只需要傳閱報告，根本唔使開會，或有需要先開；6個會議亦都唔使開咁多次會，要減少；15個會議嘅紀錄格式簡化；1個會議嘅成員要減少，唔好再拉咁多無謂人入去，浪費人手。<br>總共需要改革嘅會議係35個。專隊亦同時修訂埋（效率會議指南），重新出版，叫啲策劃同主持會議嘅管理層記得多多參考。</p></body></html>