<html><header><meta charset="utf-8"><title>爽人物：患難夫婦送走十年8A夢魘</title></header><body><h1>爽人物：患難夫婦送走十年8A夢魘</h1><p>【走過十年非典人生】威爾斯親王醫院的8A病房，曾幾何時，被視作「播毒」的重要源頭之一。10年前，謝耀揚牧師也是因一次到8A的探病之旅，感染沙士，還將致命病毒傳染給最愛的太太胡佩雲。10年後的今天，風波已過，「8A，不再是夢魘，而是我家的祝福，讓我可以利用之後的10年，回歸家庭」。珍惜眼前人，知易行難，惟有經過試煉，得以昇華。記者：呂麗嬋</p><p>約訪謝耀揚牧師，地點就在他位於天后的新辦公室。剛告別做了逾廿年的中國基督徒傳道會中心堂牧師，他與太太拍檔，在名為「萬國活石村」的宗教機構擔任港區執行幹事的工作，統籌不同教會的活動及個案輔導。由夫婦到病友到今天的工作夥伴，一路走來，夫唱婦隨。由相識到相知到一同走過鬼門關，無不與「病」有關。 <br>「我同太太結婚23年，初識佢時，我都未讀神學，佢喺中環一間診所做繙譯，個西人醫生後?仲做埋我哋證婚人」。診所結緣，拍拖兩年結為夫婦，誕下兩個活潑可愛的兒子，一切看似平靜安穩，殊不知暴風雨驟來，所有幸福，一瞬間消失無蹤，「嗰時係3月初，我到威爾斯醫院8A病房探望一個患血癌嘅教友，嗰時8A仍未知係致命源頭，一出病房冇耐，去搭車我已唔舒服」。<br>當晚已發燒至102度，兩日後，那名血癌病人去世，他已身在聯合醫院的隔離病房，還一度病情危急，轉送深切治療部。「後來我哋先知，8A病房入面，連嗰個維修冷氣嘅工人都中招，只有一個掃地清潔阿姐冇事，其餘所有人無一倖免」，坐在一旁的謝太吐吐舌頭。丈夫染病，自己也發起燒來，當時兩個兒子才不過4歲和10歲，送走孩子，她關自己在家四、五天，結果還是病倒了。</p><p>病房隔離　有緣照肺能相見</p><p>謝耀揚說：「困喺同一間醫院，但係唔可以見面。有次照肺，我心諗，會唔會見到太太呢？好掛住佢。」有緣千里，總能相遇，片刻之間，朝思暮想的人就在眼前，坐在一旁的謝太說：「嗰時佢坐喺輪椅，我病情較輕，姑娘唔畀我哋接觸，但兵荒馬亂，見上一面，已好難得。」說起10年前的往事，兩夫妻相視而笑。<br>家中大人相繼病倒被隔離，兩個孩子只好送到祖父母家生活，「真係有諗過死，擔心太太病情，一諗到如果我哋兩個都有事，一對仔點算？好多嘢放唔低。好彩嗰時未完全封院，細妹同哥哥冒險嚟探我，佢哋話我知外面嘅情況，我又將對仔交托畀佢哋，安心好多。係佢哋令我知道，我雖然一個人瞓喺ICU，但唔係孤軍作戰，有好多人同我一齊」。<br>可幸，留醫近一個月，二人康復出院。不少病者今日仍被骨枯、痛症、狂躁等後遺症煎熬，他和太太卻無大恙。「永遠唔會忘記一家團聚嗰日，我哋四個人抱住喊嘅一幕」。出院後，雨過仿似天清，但謝牧師直言傷痕猶在，「唔好以為小朋友乜嘢都唔識，有段時間，佢哋有好強烈嘅分離恐懼，我同太太一走就大吵大鬧」。<br>「出事時大仔10歲，佢話怕嫲嫲擔心，夜晚匿喺被竇喊；4歲嘅細仔返學時就唔肯同同學交談」。謝說，沙士疫潮影響的不單是數以千計的家庭，而是每一個香港人，「呢個係集體創傷，好多康復者到今日，仍無法排解當年嘅鬱結，身體嘅傷容易醫好，心靈上嘅傷，唔處理，可以伴隨一生」他說。</p></body></html>