<html><header><meta charset="utf-8"><title>金手指：誰令南早停牌？ - 孫柏文</title></header><body><h1>金手指：誰令南早停牌？ - 孫柏文</h1><p>真係唔話自己勁都唔得！三個禮拜前，孫柏文叫大家「一注獨贏CEC」，因為CEC（759）當時股價0.62元，經營759阿信屋，賣零食為主，由於日本來貨同市值超細，得嗰幾億元，所以會因為日圓貶值同開始被人留意所以升。仲要一個禮拜後，用多篇題為「點解要追CEC」去提大家，懇求大家去買。咁噚日，CEC最高見1.28元，差兩仙我就到價。升幅有一倍。<br>大家當然會問：「仲有冇？」咁我仲有幾隻喺watch list，其實今日呢篇文原本條題係「一注獨贏南華早報」。南早（583）係我個朋友天藍嘅愛股，一路話佢冇理由股價對資產淨值咁大折讓。<br>因為大股東Kerry（即郭鶴年）有批認股權證2月底到期，唔用就變牆紙，如果行使，又會過七成五股權，一係博佢配股減持，一係就提私有化。因為幾年前提私有化失敗，又買到過八成五，用財技暫時解決過七成五。當時用呢啲低招又冇人鬧，係因為08年底09年初，做財經新聞嘅人比較忙。<br>今次佢一係股價對資產淨值大折讓咁配股，一係提私有化。如果再用財技，夏佳理、李國寶等南早獨董點代表小股民呀？08年提私有化，都出2.75元，上個禮拜得1.70元。</p><p>高開後落閘　買唔到</p><p>好啦，我都覺得有機會私有化，咁點解我唔叫大家「一注獨贏南華早報」？因為上個禮拜五，《爽報》財經版「主播心聞」專欄嘅梁心欣問我，點解南早有機會配股都升時，我問佢：「佢哋唔配股嘅話，可以點？」點知佢噚日喺個欄度話：「不問價追南早」仲要話係博佢私有化。噚日喺冇其他人寫兼冇新聞嘅情況下，南早先裂口高開，最高升三成，之後南早停牌。梁心欣支筆，搞到上市公司停牌呀！<br>牌都停埋，冇得叫大家買隻買唔到嘅股票。「一注獨贏」惟有留番下個禮拜先啦。</p><p>孫柏文<br>獨立股評人</p><p>本欄逢周二刊出<br> http://facebook.com/shuen </p></body></html>