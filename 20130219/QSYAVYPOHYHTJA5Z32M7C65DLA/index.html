<html><header><meta charset="utf-8"><title>隔牆有耳：<br>陳智思以畫為喻諷洗腦 - 李八方</title></header><body><h1>隔牆有耳：<br>陳智思以畫為喻諷洗腦 - 李八方</h1><p>行會成員陳智思噚日同媽媽陳沈時芬、姪女陳曉鈴夾份開咗個畫展，展出佢哋陳家三代過百幅作品，當係慶祝陳媽媽80歲大壽。為咗呢次畫展，陳智思專登抽時間畫咗八幅佢最拿手嘅塗改液點畫，當中唔少充滿濃厚嘅政治意味。</p><p>好似名為《一國兩制》嘅作品，畫中一條冇盡頭的路，佢形容係一條「未有人行過嘅路」，所以漆黑一片。聽落去好悲觀，莫非佢心中嘅一國兩制前途暗淡？佢叫大家自行演繹。<br>另一幅叫做《國民教育》嘅作品，赤裸裸畫出一副人腦。陳智思話，呢幅畫確創作於去年國教風波期間，至於畫中腦袋洗咗未？佢又叫八方自行演繹，耐人尋味！<br>陳家交遊廣闊，噚日畫展開幕吸引唔少高官捧場，全國政協副主席董建華同作風低調嘅中聯辦主任張曉明都有現身，張曉明見到《國民教育》幅作品，仲講咗句「洗腦」。八方問佢去咗邊度過年，佢話去咗深圳，至於點解就冇講，比陳智思啲畫更耐人尋味。</p></body></html>