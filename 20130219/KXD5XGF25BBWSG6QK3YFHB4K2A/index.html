<html><header><meta charset="utf-8"><title>隔牆有耳：爭論內戰　變成開戰<br>長毛火併山西政協 - 李八方</title></header><body><h1>隔牆有耳：爭論內戰　變成開戰<br>長毛火併山西政協 - 李八方</h1><p>社民連主席長毛梁國雄呢排頻頻同民建聯開火，繼早前同政壇元秋互罵，噚日政制事務委員會上，再同民建聯「山西政協」馬恩國大律師「駁火」。</p><p>遭英文粗口問候</p><p>政制事務委員會噚日就港府提交《公民權利和政治權利國際公約》報告召開公聽會，兩人先爭論內戰定義，冇耐就正式開戰！<br>長毛先踢爆馬政協曾批評香港法官，又寸佢早前應徵副局長食白果，激到馬政協用英文爆粗喪叫：「我愛國愛港！I am a Chinese, you are not.You are not even a fxxking Chinese！（我係中國人，你唔係！你都唔×係中國人！）」禮義廉出品，果然氣度不凡。<br>馬恩國以香港專業人士協會副主席名義出席會議，鬧爆示威者堵路破壞香港形象。長毛即踢爆佢係老左一名，除咗係民建聯黨員外，仲係山西省政協，幾威威呀！馬政協即時還拖話：「我係山西省政協，但我係澳洲大律師喎。」八方唔明澳洲大律師有乜咁值得炫耀，兩人你一言，我一語，足足鬧咗五分半鐘。</p><p>民建聯主席譚耀宗係委員會主席，罵戰開始前，有出席公聽會嘅郭先生講開劉江華「輸都變贏」就火都嚟埋，問譚Sir：「我好想講粗口，可唔可以？」當時譚Sir斬釘截鐵話唔得，但馬恩國同長毛「駁火」，多次用英文爆粗，竟然只係被警告兩句了事，唔通政協有特權？</p><p>長毛、馬恩國火併節錄</p><p>長毛：<br><br>•你係香港人做山西省政協真係犀利！<br><br>•你係民建聯、政協都唔敢認呀！You are coward！You are liar！（你是懦夫！你是騙子﹗）<br><br>•劉江華你夠運，佢（馬恩國）本身做副局長㗎，不過見工見唔到咋﹗<br><br>聲浪<br>★★★<br>霸氣<br>★★<br><br>馬恩國：<br><br>•You are not even a fxxking Chinese！（你都唔×係中國人！）<br><br>•Because I've got the potential. You don't！ I've got a university degree. You don't！I've got an Australian qualification.You don't！（我有潛質〔做副局長〕，你冇！我大學畢業，你冇！我有澳洲大律師資格，你冇！）<br><br>聲浪<br>★★★★★<br>霸氣<br>★★★★★★★★<br><br>mailto:pf_lee@appledaily.com</p></body></html>