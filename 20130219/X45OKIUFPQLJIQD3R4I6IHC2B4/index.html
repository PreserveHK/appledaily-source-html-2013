<html><header><meta charset="utf-8"><title>隔牆有耳：<br>小新祝魔童　恭喜發牌 - 李八方</title></header><body><h1>隔牆有耳：<br>小新祝魔童　恭喜發牌 - 李八方</h1><p>台噚日舉行一年一度嘅新春團拜，全港15間電子傳媒嘅高層畀面出席，喜氣洋洋，港台仲搵咗米芝蓮星級點心做到會㖭。積極爭取免費電視牌嘅魔童王維基都係座上客，《頭條新聞》主持羅啟新捉住嘉賓，要佢哋同在場人士拜年。魔童祝大家新一年發財、心想事成，不過羅啟新就話，唔係恭喜發財，全港市民都想「恭喜發牌」，全場拍爛手掌。</p><p>今年港台團拜特別請咗著名剪紙大師設計舞台，條靈蛇好有氣勢㗎。除咗傳統舞龍舞獅表演，一開場港台仲搵咗好出名嘅beatbox藝人R.X黃浩邦與主持人一齊rap番首自創新年歌，但啲高層好似唔係好欣賞，初時都呆咗一呆。</p></body></html>