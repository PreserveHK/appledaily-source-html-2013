<html><header><meta charset="utf-8"><title>中環在線：大家樂創辦人<br>97歲學WhatsApp - 李華華</title></header><body><h1>中環在線：大家樂創辦人<br>97歲學WhatsApp - 李華華</h1><p>早排向一位五十幾歲嘅報業高層拜年兼影相留念，照例互相WhatsApp番畀對方，先知道呢位前輩仲用緊非智能手機，即係只有打電話同SMS功能嗰種，真係無言！反觀大家樂（341）創辦人羅騰祥就夠晒潮，97歲仲去學用WhatsApp，真係要畀個like佢。<br>聽羅騰祥乖仔、大家樂CEO羅開光（Sunny）講，佢阿爸今年雖然97歲，但依然樂於接受新事物，最近就係學識用WhatsApp。<br>Sunny話，阿爸起初以為個程式叫「What's up」，問佢呢個係乜東東嗰陣，Sunny都一頭霧水，後尾先估到佢講緊WhatsApp。羅老先生好精靈，話咁快學曉點用，睇報紙見到大家樂嘅新聞，仲識send message同阿仔講，幾咁潮！</p><p>唔慣自助　上海人要服侍</p><p>講番農曆新年，Sunny大年初一都冇放假，晨早北上深圳跟分店同事食飯，下午返香港巡舖。雖然整體生意不俗，但面對食材、人工、租金長期「三高」嘅成本壓力，公司都要諗計，例如本港大家樂嘅食品種類較以前少，旨在精簡流程。<br>至於內地，Sunny話，上海呢類富裕地區，顧客唔鍾意自助形式，最緊要有人服侍。為咗符合市場需求，上海分店近月全線改為有服務員落單兼送餐，做到好似茶餐廳咁，希望可增加晚市生意。大家樂呢招到底掂唔掂？遲吓睇業績就知啦！<br><br>李華華<br>mailto:LiWaWa@AppleDaily.com</p></body></html>