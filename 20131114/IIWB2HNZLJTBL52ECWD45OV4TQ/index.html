<html><header><meta charset="utf-8"><title>馮仁昭四圍超：超儀銀座企街 - 馮仁昭</title></header><body><h1>馮仁昭四圍超：超儀銀座企街 - 馮仁昭</h1><p>何超儀、杜汶澤同曾國祥上個月遠赴日本同一班有名嘅AV女優合作拍攝電影《3D豪情》，戲中超儀演一位喺日本嘅過氣妓女，經常要企街拉客，其中一場戲講佢着到花枝招展咁喺銀座街頭等阿澤，點知對方遲到，佢煙癮大發，索性喺街食煙，點知呢條街原來係禁煙，附近小商店有個阿婆見到，即刻走出嚟狂鬧佢冇規矩，搞到導演陳慶嘉要暫停拍攝，等阿婆鬧完先可以繼續拍。 </p><p>獻出第一次</p><p>噚日超儀同馮仁昭講，俾阿婆追住鬧嗰時都唔知發生乜事，因為唔知佢講乜，後來繙譯講番，先知係話佢唔應該喺禁煙街食煙，超儀笑話：「俾阿婆當街鬧都幾面懵，但為咗拍戲冇計。其實拍呢部戲，試咗好多個第一次，第一次為拍戲增肥、第一次食咁多煙、第一次化咁濃妝、第一次演咁大癲大肺角色，要演好多內心戲。有場戲俾人當街爆樽，好多途人唔知拍戲，仲以為我真係俾人打。」<br>撰文：馮仁昭</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>