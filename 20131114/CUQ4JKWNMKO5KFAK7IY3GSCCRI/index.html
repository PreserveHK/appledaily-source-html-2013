<html><header><meta charset="utf-8"><title>報告王：提防統一反彈再尋底 - 瑪姬兒</title></header><body><h1>報告王：提防統一反彈再尋底 - 瑪姬兒</h1><p>三中全會眨下眼就過咗，港股噚日都眨一眨眼就唔見咗400幾點，仲以全日最低位收市，個勢真係弱到震，跌穿多個支持位。不過，統一（220）就好叻仔，竟然逆市升近3%，收7.86元，一連升越10日及50日線，仲要有大成交配合，技術走勢方面，STC、RSI都出現轉勢迹象。</p><p>高盛狠削盈利預測</p><p>不過，細心睇清楚統一份季度業績，就知道統一其實仲係身陷困境，絕非想像中佳。高盛發表報告中指出，統一首三季盈利增加近兩成至9.56億元人民幣，是全靠賣咗旺旺（151）套現等，錄得4.5億元人民幣出售收益所推動。<br>統一單計第三季度，更多賺29%至3.81億元。撇除一次性特殊項目，實際上核心盈利是倒跌70%至8,900萬元人民幣。公司更承認，市場競爭太過激烈，飲料及公仔麵市佔率都慢慢下跌。<br>事實上，過去一段時間，統一同康師傅（322）鬥到難分難解，兩大龍頭燒銀紙，打減價戰。市場揣測統一可能唔太夠銀彈，所以要賣旺旺套現應戰。<br>雖然統一已經喺部份省分停止「方便麵贈送香腸」的優惠戰，意味着統一可能要舉白旗停戰。不過，兩大龍頭激鬥一輪，點都要時間復原。<br>高盛仲講到明，統一將來唔會再係康師傅對手，故狠削今年盈利預測47%，目標降至7.3元。<br>呢排個市咁弱，小心統一彈一彈之後就又再尋底。<br><br>瑪姬兒</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>