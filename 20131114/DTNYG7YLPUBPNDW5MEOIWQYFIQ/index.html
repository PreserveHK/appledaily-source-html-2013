<html><header><meta charset="utf-8"><title>網事力場：馬賽遭富婆正印數臭</title></header><body><h1>網事力場：馬賽遭富婆正印數臭</h1><p>【攣情餘波】馬賽介入女製片TB汪子琦同富婆Laura Lee嘅攣情，汪子琦同馬賽都先後喺網上表過態，馬賽仲引用咗張愛玲嗰句「因為懂得，所以慈悲」，鬼死咁文藝。一直冇出聲發過文嘅受害者Laura Lee，噚日終於喺微博貼咗一篇佢嘅專訪出嚟，仲寫住「事實真相」。<br>Laura喺訪問裏面講到情敵馬賽一文不值就梗㗎啦，仲用「披住兔皮嘅狐狸」嚟形容馬賽，話佢自三個人歐遊開始，已經部署橫刀奪愛，先係旅遊期間忽然話「我媽咪好擔心我有一日會鍾意女人」，為爭女鋪路。之後趁Laura出埠，馬賽就飛到上海搶咗汪子琦，事件曝光後Laura專登飛咗嚟香港三個人面對面攤牌，令Laura見到馬賽恐怖一面：「佢嗰張嘴臉同歐遊時純真表現完全兩個人。話『汪子琦同我一齊好開心，你退出啦。』」最抵死係當Laura愛情重創飛返內地，汪子琦驚佢有事陪佢一齊飛，馬賽驚死兩個人會復合，即刻搭下一班機追嚟箝實汪子琦。」Laura又喺訪問話馬賽唔止工心計，仲口口聲聲唔鍾意名牌，暗地裏就𠱁掂汪子琦買咗個Hermès袋同Chanel手錶。<br>場主：守庫</p><p>足本收睇《亂噏24》x 楊千嬅；緊接落嚟 Miriam 繼續同你談談情, 吹吹水！<br>周一至周五《亂噏24》約定你： http://bit.ly/appletalk24 </p></body></html>