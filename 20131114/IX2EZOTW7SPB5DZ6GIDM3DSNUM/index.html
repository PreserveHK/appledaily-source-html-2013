<html><header><meta charset="utf-8"><title>隔牆有耳：中聯辦拆蟹聯誼　林鄭唔食　狼英冇份 - 李八方</title></header><body><h1>隔牆有耳：中聯辦拆蟹聯誼　<br>林鄭唔食　狼英冇份 - 李八方</h1><p>香港人出名鍾意食大閘蟹，以招牌「蟹宴」聞名政圈嘅中華出入口商會，每逢蟹季都以蟹會友，請特區同中聯辦官員拆蟹聯誼。據知今年中出嘅流水蟹宴已經開始，前晚宴請中聯辦，唔少人醉倒香濃蟹膏中，但「蟹宴」座上客竟然無狼振英同林鄭月娥份，乜咁唔畀面呀？</p><p>會長食到12月 食足50隻</p><p>狼振英兩公婆喺政壇出名係「蟹癡」，未當選特首前，狼英唔知去過幾多蟹宴，聽聞佢食完之後可以砌返隻蟹形出嚟。何解梁粉集中營嘅中出，有靚蟹都唔預佢？中出會長莊成鑫話呀，知道狼振英好忙，所以冇約對方拆蟹囉。咁又係，狼班子因為港視風波搞到倒瀉籮蟹，唔使拆大閘蟹，狼振英睇怕都已經食滯咗啦。<br>咁林鄭又點解無影？據知佢一向唔好大閘蟹，所以婉拒咗。有口痕友話唔知林鄭係唔多like打橫行嘅物種吖，抑或物傷其類唔食河蟹呢？<br>中出以蟹會友自然唔馬虎，宴客上碟嘅隻隻都係五両半至六両嘅太湖蟹，作為主人家嘅莊成鑫話「蟹局」已經排到12月中，估計今年要食約50隻大閘蟹，距離目標好近咯。<br>莊會長「蟹量」驚人，廠商會會長施榮懷都堪稱商會「蟹王」，呢期唔單止晚晚出席政商界蟹宴，仲將朋友由上海送嚟嘅大閘蟹當早餐食，拆蟹力驚人！佢話食親大閘蟹至少三隻起，如果一餐只得一、兩隻就唔好預佢。大閘蟹雖然肥美，但蟹膏勁高膽固醇，所以阿施話呢期好勤力踩多兩轉單車兼游水，希望可以抵銷番。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>