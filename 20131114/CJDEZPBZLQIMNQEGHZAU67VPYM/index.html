<html><header><meta charset="utf-8"><title>500萬獎金獎品娛賓無綫台慶掟錢抗熄機</title></header><body><h1>500萬獎金獎品娛賓<br>無綫台慶掟錢抗熄機</h1><p>【電視大戰之絕招晒冷】無綫《萬千星輝賀台慶》將於下周二（19日）舉行，原本一件盛事，卻因政府漠視民意不發牌予王維基，激怒網民發起「萬千熄機賀台慶」行動；日前陳百祥（阿叻）狂言戲稱台慶收視若跌到兩、三點，便由將軍澳跪地跪到返屋企，挑機言論如同火上加油，令無綫十分頭痕。</p><p>搵阿倫撐場</p><p>為挽回劣勢，無綫今午將舉行記者會，晒冷式公佈台慶當晚節目內容、嘉賓陣容及送出的獎金獎品。據悉今年台慶兩個半小時節目將以大型晚宴形式進行，除全台逾百藝人外，更破天荒邀請譚詠麟、謝安琪、G.E.M.等30多位歌星做晚宴的座上嘉賓，增添可觀性。表演方面，有林亼、徐子珊率朱璇、岑麗香等十男十女表演空中舞；陳百祥與葉翠翠、呂慧儀等玩花式足球，還有星夢幫獻唱、阮兆祥與眾男打鼓，及《老表．唔係呀嘛》演員王祖藍、王菀之和林盛斌等演出。<br>過去數年台慶的獎金獎品被指年年縮皮，由送車送內地樓，改送現金及獎品。去年送出總值約150萬元獎金獎品，今年卻加碼至500萬，最大獎是100萬獎金獎品，其他還有價值80萬內地樓、20多萬簽賬額及HTC智能手機等。除藝員外，出席歌手都有份參與，隨時有機會抽中參加遊戲，屆時觀眾亦可透過TVB Fun，參加遊戲獲大獎。監製陳旭亮被問可擔心收視，昨在電話中回應：「會盡力做好，冇諗咁多。」<br></p><p>子珊怕趕客</p><p>謝安琪前晚在九展出席活動，她透露不會隨何哲圖加入無綫的星夢唱片公司，但與無綫仍關係良好：「台慶都搵我幫手。」黎耀祥和佘詩曼前晚在金鐘出席晚宴，祥仔透露台慶會表演魔術。被問到台慶熄電視行動，祥仔謂：「唔代表一世唔睇，各自表態亦冇壞。」阿佘則說：「我兩年冇返嚟，唔好熄。」<br>此外，徐子珊和岑麗香等昨日在將軍澳電視城綵排台慶，子珊表演不乏高難度動作，提到網民號召當晚熄電視，她無奈地說：「最好唔好喇，排得咁辛苦都係想表演畀觀眾睇。」被問到會否性感上陣吸引觀眾睇電視後說：「我要吊威吔，怕太性感會搞到啲人投訴，接受唔到重口味。」她亦力撐叻哥，稱對方只是比喻。<br>採訪：黃曉妍、馬健華、王崇穎<br>攝影：陳俊強</p><p>街訪：獎金加碼拒開機</p><p>網民發起無綫台慶夜再熄電視，加上阿叻的跪地挑機論，激發更多人響應，無綫將以500萬獎金獎品吸引觀眾，昨本報記者在中環抽樣進行街訪，市民均表示支持熄機，不受獎金獎品打動。</p><p>丁先生：「嗰日我會熄電視，對TVB啲節目興趣不大，反而上網多選擇，質素好緊要，我睇電視係為娛樂，如果為錢嘅更加唔會睇。」</p><p>容小姐：「我係無綫fans，不過都支持熄電視，近期啲電視質素不堪入目，加上牌照風波，我會支持。我覺得叻哥咁樣講絕對令更多人響應熄機。」</p><p>李小姐：「我會響應，近年唔係好滿意無綫嘅節目，趣劇𠵱家變咗做鬧劇，好多年冇睇，就算嗰晚啲獎金獎品加碼唔會吸引到我。啲人就係唔鍾意一台獨大，咪熄機畀你睇！」<br>採訪：卓寶花<br>攝影：黃文偉</p><p>足本收睇《亂噏24》x 楊千嬅；緊接落嚟 Miriam 繼續同你談談情, 吹吹水！<br>周一至周五《亂噏24》約定你： http://bit.ly/appletalk24 </p></body></html>