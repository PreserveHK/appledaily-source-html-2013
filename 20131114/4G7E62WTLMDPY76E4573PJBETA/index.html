<html><header><meta charset="utf-8"><title>明年大嘈吵 - 左丁山</title></header><body><h1>明年大嘈吵 - 左丁山</h1><p>今年係信興集團成立第六十年，創辦人蒙民偉雖已逝世，事業繼承人蒙德揚守業出色，守中帶攻，生意繼續興旺，既欣逢鑽禧之慶，遂盛大慶祝，十一月八日黃昏在金鐘香格里拉酒店有酒會，由蒙德揚之喇沙學長曾俊華主禮。十一月九日星期六有賽馬，舉行樂聲盃賽事，現在已經好少有星期六賽事咯，馬會為咗增加投注額，絕大部份周末賽事編在星期日舉行，以吸引勞工大眾入場，但隨着一星期五天工作開始流行，未知馬會會否考慮辦多啲星期六賽事？<br>樂聲盃始於三十年前，係在星期六舉辦嘅，信興集團尊重傳統，年年都揀在星期六，不為追上潮流而選星期日賽馬，此擇善固執之風，值得一讚。<br>樂聲盃係第八場賽事，參賽馬十號「華美之星」嘅馬主劉英華係蒙德揚之好友，此馬以前在徐雨石馬房，贏過五場頭馬，成績不俗，今年隻馬五歲，馬主劉希望隻馬更上一層樓，將隻馬轉入告東尼馬房，希望隻馬可以爭取更大榮譽。欄邊馬迷有云：「要買呀，如果華美之星贏咗捧盃，肥水不流別人田吖嘛！」人同此心，心同此理，「華美之星」賠率只得九倍，但左丁山認為一號「旗幟鮮明」冇得輸，問在沙圈欄邊睇馬嘅肥仔K：「駛唔駛拖埋華美之星？」肥仔K話：「隻馬未起，冇厘神氣，唔好買，最靚係1，4拖埋大冷門9號。」開閘，蔡明紹騎「華美之星」狂放，第二段開出21.5秒，肥仔K大嗌：「蔡明紹癲咗咩，返到嚟就冇力嘅嘞！」果然一如所料，1號「旗幟鮮明」輕易取勝，4號「齊歡笑」跑到盡只得第二，可惜9號「家樂飛」最後乏力，只跑第五，否則我地贏到笑。對上第七場有「頌友」列陣，蒙德揚係馬主之一，梗係想揚威嘅啦，最後賠率由23倍打到落15倍，左丁山就搵佢食餐，條連贏位派621蚊，為之笑騎騎。笑得開心之際，遠望見到一位高人，急忙走過去同佢打招呼：「老友，你在2012年春茗批梁振英可做特首，但會做到焦頭爛額，真係靈過鬼，你講吓明年點先？」高人唯有講番少少：「明年仲曳，甲午年之立春八字唔好，火太多太旺，缺水，缺土，無以尅制之，而香港最忌火，我估明年仲會有連場大嘈吵，梁特首難有耳根清淨！」<br>（按：十一月九日本欄談中國文化中譯英，譯者應為中國外文局。）</p></body></html>