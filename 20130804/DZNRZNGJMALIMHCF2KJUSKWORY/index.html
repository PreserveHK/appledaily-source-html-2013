<html><header><meta charset="utf-8"><title>梁漢文陪妻會友悶爆隊酒</title></header><body><h1>梁漢文陪妻會友悶爆隊酒</h1><p>【中環、灣仔、紅磡】梁漢文（梁炳）老婆林文慧（Karen）兩年前患乳癌，最後兩夫妻齊心打咗場漂亮勝仗，老婆亦都康復過番正常生活，仲經常出雙入對拍拖。前日下晝3點幾，梁炳又同Karen出動，開車去咗中環開餐。早幾日先喺中環違例泊車俾人抄牌嘅梁炳，再次明知故犯，就咁泊架車喺士丹利街街邊，然後行咗去食越南河粉。飽餐完佢哋行返車攞背囊，其間Karen發現有記者影相，兩公婆擔住遮邊行嘅同時，成日擰轉面睇實記者嘅動向，跟住佢哋上咗幢商業大廈撇甩記者。</p><p>玩手機自娛</p><p>不過傍晚7點鐘喺灣仔又發現梁炳兩公婆，佢哋去咗永豐街一間酒吧餐廳同一男一女友人會合。佢哋四個人面向牆平排而坐，坐喺最邊位嘅梁炳同嗰兩位朋友睇嚟唔係好熟，見佢不停灌紅酒又成日喺度玩手機，好少搭嘴傾偈，無聊起上嚟仲用拳頭打牆，行為古怪。飲到差唔多8點，梁炳大大話都飲咗成半支紅酒，呢個時候一位長髮女子嚟到會合。一班人打完招呼之後，長髮女子企喺梁炳後面用雙手按住佢背脊，不過梁炳一於少理繼續自隊。飲到大概8點半佢哋一行五人離開，全部上晒飲完酒照揸車嘅梁炳架寶馬走人，原來梁炳兩公婆去紅館睇陳奕迅嘅尾場演唱會。<br>採訪：朱志聰、徐錦池<br>攝影：梁繼光、葉君海</p><p>五六年拍一部戲？講到嬲嬲哋，肥佬黎教王家衛拍戲！<br>想睇今周足本《亂噏24》？蘋果網站動Live預埋你。<br> http://bit.ly/appletalk24 </p></body></html>