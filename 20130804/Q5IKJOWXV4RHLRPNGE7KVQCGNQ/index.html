<html><header><meta charset="utf-8"><title>尾場個唱　自認患躁鬱症Eason失控狂寸觀眾</title></header><body><h1>尾場個唱　自認患躁鬱症<br>Eason失控狂寸觀眾</h1><p>陳奕迅（Eason）在紅館舉行個唱期間曾有幾場出現情緒問題，對台下觀眾表現冷淡，沒安哥就散場，前晚尾場個唱他直認患了躁鬱症。壓力爆煲的他整晚勁發牢騷，失控狂寸觀眾在他演繹慢歌時大叫，以及只顧用手機拍照，極不尊重台上表演者，幸而觀眾並沒介意他的嘮叨，現場氣氛依然高漲。</p><p>做藝人要承受無比壓力，很容易患上情緒病，繼林欣彤和李若彤等後，早前有報道指陳奕迅患了躁鬱症和人群恐懼症，前晚陳奕迅在尾場個唱慶功宴上承認自己患有躁鬱症，而他前晚在個唱中更壓力爆煲失控狂寸觀眾。<br>Eason在紅館舉行的25場個唱前晚尾聲，情緒爆煲的他忍不住連環教訓歌迷，先是當他演繹快歌時，見到小部份觀眾沒有起身跳舞，他便半跪說：「皇上請起，再請，三請！」見到仍有部份觀眾未有理會，他便笑笑口道：「原來跛嘅！」擺明寸fans不企起身跳舞。</p><p>不滿歌迷掛住影相</p><p>之後Eason獻唱慢歌《陀飛輪》前說：「請大家靜靜！」可惜差不多唱畢這歌時，有歌迷突然大叫：「Eason！」又有歌迷無厘頭大叫：「Joey！」令台上的Eason不耐煩，做出一個反轉拇指向下手勢，以表不滿，然後說：「原先有啲嘢想同嗰啲人講，但都係睬佢都儍，黐嘅，其實我真係有啲唔開心，嗰句嘢真係唔及格！（指觀眾突然叫他）」之後Eason伸出手再說：「同我隻手講嘢啦，我唔想同佢講嘢，同我膝頭講，影響晒！下次不如借王菲嘅大聲公講，真係好慘，同你哋溝通唔到！」<br>安哥時，Eason特別演繹新歌《床頭床尾》，表明特別送給夫婦和情侶，之後他再發牢騷：「你哋應該戒咗喺慢歌度叫，要尊重台上嘅人，有痰就入廁所，喺廁所點都得，呢啲文化要轉吓，如果唔高興自己諗啲方法，或者去旺角某條街，自己搞掂。」<br>跟歌迷握手時，Eason突然拿了女歌迷的手機，作狀要將它擲到地上，後來他唱《單車》後說：「大家幾時唔用眼睛，只對mon（手機螢幕），剛才我真係有啲㷫，點解你哋只掛住影相，完全唔尊重。」接着他扮拿着電話的手勢，笑指以後大家這樣溝通，又坦承自己有點囉嗦。之後Eason搞笑謂自己已到國際級，他說：「我識章子怡㗎，仲唔係國際！」</p><p>宣佈拒絕後台合照</p><p>除了fans外，Eason連圈中友好也不放過，他說：「我有嘢要宣佈，希望以後堅持開騷後，唔想再喺後台影相，我同VIP朋友講，我真係好攰，我越來越懶，之後可能簽名都唔簽，但可以錫囉！日後唱片會送錫嘴會，但錫完唔可以錫屋企人喇！」據悉今次個唱舉行期間，Eason情緒極度不穩，不時在完騷後，因不滿歌迷表現或自己的演出，一度反鎖自己在房間內，甚麼人也不接見，要經理人陳家瑛及老婆徐濠縈開解。前晚尾場，Eason將牢騷爆發出來，不過歌迷並沒因此不滿他，反欣賞他夠真，現場氣氛仍然高漲，前晚他安哥了六首歌，至凌晨12時才完騷，被罰款六位數字。</p><p>「自己發自己脾氣」</p><p>對於猛發牢騷，Eason在慶功宴上直言：「我真係好𤷪，台上觀眾亂叫，但我好後悔講咗嗰句（叫大家靜靜），講咗都冇意思。」他更自封為「Global Chan」：「𠵱家要由local變國際。」對於患躁鬱症及人群恐懼症，Eason直認說：「係人都有，我有非洲恐懼症，喺外地就有華人恐懼症，但我真係有講過，報道係如實報道，好好吖，冇作到。」問可有看醫生？他說：「冇，只係自己覺得啫，如果喺街有人話我黐㗎，我會答，你點知㗎！」追問Eason為何會有感而發，他說：「我14號開始作感冒，休息後表現都唔好，有綠色嘅痰，所以自己發自己脾氣，自己𤷪𤺧。」<br>Eason的《歲月如歌》未能成為《衝上雲霄II》主題曲，他坦言感到可惜：「我有自薦過（用他的歌），但因四大唱片未解決，最後冇傾。」但他也讚林子祥的新主題曲好聽。<br>採訪：王連連<br>攝影：葉君海</p><p>五六年拍一部戲？講到嬲嬲哋，肥佬黎教王家衛拍戲！<br>想睇今周足本《亂噏24》？蘋果網站動Live預埋你。<br> http://bit.ly/appletalk24 </p></body></html>