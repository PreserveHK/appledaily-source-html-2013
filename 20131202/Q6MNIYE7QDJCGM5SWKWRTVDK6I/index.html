<html><header><meta charset="utf-8"><title>隔牆有耳：搶閘成Yahoo年度搜尋雙冠軍魔童威盡2013 - 李八方</title></header><body><h1>隔牆有耳：<br>搶閘成Yahoo年度搜尋雙冠軍<br>魔童威盡2013 - 李八方</h1><p>話咁快就踏入12月，2013年咁風起雲湧，真係好多大新聞值得回味㗎！雅虎香港（ http://www.yahoo.com.hk）網站搶閘公佈「Yahoo全年搜尋人氣榜」，大家估吓喺呢一年，邊啲人物最多人搜尋？十大港聞有邊幾單入到圍？ </p><p>台版陳冠希多人搜尋</p><p>免費電視發牌問題一石激起千重浪，港視大熱倒灶，網民又上街又搞熄機行動，抗議無綫電視霸權，王維基同港視可謂今年最紅咯，2013年焦點人物搜尋排行榜，佢老哥排第一位，雅虎香港2013年十大港聞，首位又係「免費電視牌照風波」，可惜人氣爆燈，卻事與願違，不獲發牌啦。<br>第二位焦點搜尋人物係邊個呢？何家有女初長成，答案就係澳門賭王何鴻燊同三姨太陳婉珍嘅千金何超蓮嘞。22歲嘅佢同台灣歌手吳克羣嘅戀情曝光、超蓮BB出席公開場合嘅靚相，都成為網民搜尋焦點。陳冠希早已out咗，但估唔到出咗個台版陳冠希——李宗瑞，佢因性侵多名女星，拍下大量淫照、淫片最後被判刑，咁多網民搵佢啲料，想睇啲乜嘢？你明嘅。<br>其他焦點人物，就包括李嘉誠、梁振英、何超盈、易小玲等。陳振聰判決、林慧思事件、劉夢熊被控、碼頭罷工風波等大新聞，當然都有入圍啦。2013年仲未過，相信呢個list仲可以不斷更新！<br><br>mailto:pf_lee@appledaily.com</p><p>足本收睇《亂噏24》謝安琪；肥螳螂王晶接力上場！<br>周一至周五約定你《亂噏24》： http://bit.ly/appletalk24 </p></body></html>