<html><header><meta charset="utf-8"><title>連環蝦碌　SJ澳門騷冇聲又冇燈</title></header><body><h1>連環蝦碌　SJ澳門騷冇聲又冇燈</h1><p>韓國人氣組合Super Junior（SJ），前晚於澳門舉行今年巡演最後一場騷，今次是成員金希澈退役後首次到澳門開騷，他使盡渾身解數冧港澳粉絲，不過，演唱會卻出現兩次蝦碌，第一次是音響突然冇聲，第二次是冇聲兼冇燈，幸好SJ眾人又扮嘢又晒肌補數！</p><p>暫停4分鐘
</p><p>韓國組合Super Junior今年舉行的巡迴騷Super Show 5，前晚於澳門威尼斯人金光綜藝館舉行最後一場演出，獲大批中港澳粉絲捧場。一開始SJ就演唱《Mr.Simple》、《美人呀》等大熱歌曲，唱到第9首歌時，成員圭賢、厲旭、周覓及晟敏合唱英文歌《How am I supposed to live without you》，但唱到中段卻出意外，音樂突然冇聲，令四人十分尷尬，隨即執生清唱，周覓更笑稱證明他們是唱現場。<br>相隔不久，當SJ唱到《Break Down》時，又再次出事，今次更是冇聲兼舞台上大部份燈光熄滅，成員立即要走回後台，工作人員急救近4分鐘才再開始。<br>成員再出場時，東海笑對粉絲說：「因你們太熱情，令電線燒壞了！」銀赫後來又打圓場笑稱是新加的舞台效果。神童更說：「真正是Break Down了！如果有拍下剛才出事片段記得上載。」<br></p><p>撩粉絲重婚
</p><p>至於退役後首次到澳門演出的金希澈，早前綵排時曾扭傷右手，但他亦渾身解數演出，着黑絲及露臍裝扮女人，更不停拍打胸部搞笑，之後又扮熊人來冧粉絲，卻被神童搶走其熊人頭，神童更向他起飛腳。雖然音響燈光均曾出事，但粉絲絕不介意，因崔始源及銀赫除衫晒肌補數，始源又大晒廣東話稱：「我黐咗線，因為好掛住你哋。」東海就用普通話表示要咀粉絲三啖，SJ-M的Henry更稱粉絲做老婆。SJ唱出《Marry You》時就問有沒有粉絲結了婚，有的都不要緊，可以再與他們結多次婚，認真大膽！<br>採訪：梁婉霞<br>攝影：黃偉文、梁婉霞</p><p>足本收睇《亂噏24》謝安琪；肥螳螂王晶接力上場！<br>周一至周五約定你《亂噏24》： http://bit.ly/appletalk24 </p></body></html>