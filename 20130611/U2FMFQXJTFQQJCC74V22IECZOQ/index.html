<html><header><meta charset="utf-8"><title>女神tea time：強國版「神之水滴」 - Fifi</title></header><body><h1>女神tea time：強國版「神之水滴」 - Fifi</h1><p>歐盟對強國光伏產品徵稅，強國即時報仇，話要對歐盟葡萄酒啟動反傾銷、反補貼調查。你打我一巴，我摑番你一巴，同小朋友打交基本上無分別。<br>強國最終選擇向紅酒開刀，其實都係預期之內。一來上年歐盟進口嘅酒涉及10億美元，數額咁大最啱用嚟威脅；二來強國人鍾情名貴紅酒，打擊紅酒可順水推舟幫阿爺禁奢，呢招一舉兩得。<br>強國人有幾多識飲紅酒？買貴酒都係貪佢夠架勢。最近有報道話強國假紅酒一地都係，仲要係單睇樽身招紙就見到破綻。你話有乜理由一支酒明明寫住Romanee-Conti出品，但竟然印上Chateau Lafite Rothschild嘅logo？兩間分別來自勃艮第同波爾多嘅酒莊，風馬牛不相及，要扮靚酒都扮得專業啲啦！<br>不過太多人鍾意（或只識）Lafite，就算唔關酒事都用呢個字，北京有間Bar叫La Fite British Exotic Bar，仲有間酒店叫Laffitte Castle Hotel，強國人咁風趣，都唔知好嬲定好笑。<br><br>Fifi<br>本欄逢周二、四刊出</p><p>【蘋果動新聞】Android App 修正版上架</p><p>回應讀者要求，Android App修正版改善記憶體使用情況，以及廣告顯示模式，即刻去Play Store下載啦！↓↓<br> http://bit.ly/appledailyupdate </p></body></html>