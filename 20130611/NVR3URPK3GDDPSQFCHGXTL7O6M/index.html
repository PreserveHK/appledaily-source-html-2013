<html><header><meta charset="utf-8"><title>中環在線：鬼祟兼核突<br>鈞濠避傳媒　垃圾袋封門 - 李華華</title></header><body><h1>中環在線：鬼祟兼核突<br>鈞濠避傳媒　垃圾袋封門 - 李華華</h1><p>即使商交所主席張震遠，被傳媒撞破佢同前債主詹培忠喺寫字樓講數，都冇人會狼狽到攞黑色垃圾膠袋嚟遮掩啩，偏偏停牌超過四年嘅鈞濠集團（115），成班高層就極怕見光，開股東會之嘛，竟然搵人用垃圾膠袋封住寫字樓玻璃門。話晒係一間上市公司，有乜咁唔見得光？<br>鈞濠自2009年三月停牌至今，前主席曾煒麟夫婦，2002至03年間訛稱投資重慶燃氣管道項目，以虛假交易詐騙公司股東同港交所（388），因而被判入獄。<br>鈞濠噚日喺灣仔一商廈寫字樓開股東會，之前有小股東聲稱要踩場討回公道，呢啲咁火爆嘅場面，傳媒當然被拒諸門外。主席馬學綿開完會離開亦不發一言，專心等電梯離開，一見電梯門打開，佢急急腳走入去，點知電梯唔郁兼響鐘，佢惟有走番出嚟，為避傳媒走入同層另一個寫字樓避難。<br>傳媒有理冇理隔住玻璃門影佢喺入面做乜，有人就即刻搵人用幾個黑色垃圾膠袋封住玻璃門，狼狽不堪。</p><p>內部分兩派　勢均力敵</p><p>據講，鈞濠內部家陣大致分成兩派，第一派由大股東香港中興為代表，另一派就以前主席曾煒麟夫婦為首。咁啱噚日開會所有議案，都係51%對49%通過，可知兩派幾咁勢均力敵。查實呢類上市公司內部權鬥時有發生，真係唔使用垃圾膠袋遮實咁神秘喎。<br><br>李華華<br>mailto:LiWaWa@AppleDaily.com</p><p>【蘋果動新聞】Android App 修正版上架</p><p>回應讀者要求，Android App修正版改善記憶體使用情況，以及廣告顯示模式，即刻去Play Store下載啦！↓↓<br> http://bit.ly/appledailyupdate </p></body></html>