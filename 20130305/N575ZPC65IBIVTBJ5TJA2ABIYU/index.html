<html><header><meta charset="utf-8"><title>門常開：驚蟄怒打狼英趕禿鷹</title></header><body><h1>門常開：驚蟄怒打狼英趕禿鷹</h1><p>今年車公靈籤叫香港要提防小人，今日係中國二十四節氣中嘅驚蟄，蛇蟲鼠蟻空群而出，梗係要打小人趕走啲衰嘢。香港近年小人當道，灣仔鵝頸橋下嘅神婆生意勁旺，噚日開始排長龍，打小人每個收50蚊，五分鐘打兩個，隨時好賺過做醫生，創造打小人經濟奇蹟。</p><p>堪輿師司徒法正話打小人就似落降頭或施咒語，最好連埋時辰八字一齊打，越多人打同一個目標就越有效。但記住要用人做單位，例如打「地產霸權」就要講明邊個商家，實行打到佢有舖冇租加！<br>吳爽</p><p>立法會議員梁國雄</p><p>「第一個要打害李旺陽同劉曉波嘅人，即係打阿爺（國家領導人）囉。香港就想打酷吏「鷹猿雜種」，即係「禿鷹」曾偉雄同「強國猿」袁國強嘅混合力量。」</p><p>網民陳梓進</p><p>「一定要打梁振英個嘴，因為佢誠信有問題，競選話聽民意，其實只係做show（表演）。第二想打中國共產黨，因中港矛盾係由政權教育嘅錯，唔係市民嘅錯。」<br></p><p>狼英前頭號粉絲劉夢熊</p><p>「吓？（打小人）……呢個不予置評啦！」</p><p>立法會議員范國威</p><p>「最想打梁振英，因為自由行同八萬五政策都關佢事，問題多多害到香港雞毛鴨血，正一災星累街坊，打佢個小人頭，等佢唔好再壞腦諗屎橋害人。」</p><p>教協教研部主任張銳輝</p><p>「要打財爺曾俊華，庫房咁多盈餘，但15年免費教育都冇影，反而畀4.8億資助尖子去留學，完全錯配。教育局局長吳克儉至常秘都冇制訂好教育政策，抵打。」</p><p>才子陶傑</p><p>「邊個係小人？睇我《爽報》專欄就知。打小人呢啲咁嘅小農行為，與本人形象不合，所以唔會打！」</p></body></html>