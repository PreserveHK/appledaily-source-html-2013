<html><header><meta charset="utf-8"><title>樂仔潮跳哈林搖爆笑賣萌</title></header><body><h1>樂仔潮跳哈林搖爆笑賣萌</h1><p>潮流興跳「哈林搖」（Harlem Shake），藝人、網友齊扮齊跳擺上網公諸同好，不但有DJ版、周星馳和吳孟達的三叔版，甚至連余文樂和周柏豪的籃球隊都玩埋一份，余文樂再扮王馨平玩人肉三文治，柏豪畫鬚扮老夫子跳霹靂舞，笑破肚皮。</p><p>馬舞大叔PSY的《江南Style》熱潮已過，上月初被瘋魔全球的Harlem Shake取代，這是紐約黑人區哈林於80年代興起的街舞，去年紐約唱片騎師Baauer推出同名跳舞歌，有網友以騎呢打扮跟跳拍成短片，現網上已有逾1.2萬個不同版本，每條片長約40秒，總點擊逾5,400萬人次。<br>最近Harlem Shake熱潮吹來香港，余文樂和周柏豪的籃球隊跟風拍一條「橫洲工業Harlem Shake」，片中開首加插貞子，樂仔再化身王馨平《別問我是誰》MV造型，大玩蝴蝶手和伸脷；柏豪畫鬚扮老夫子跳霹靂舞，最後樂仔跟馬面人和孖寶兄弟瑪利奧玩人肉三文治，表情甚享受，不過片長逾2分鐘未算正宗，但網友大讚：「阿樂你真係勁騷啊，老夫子好cute啊。」舒淇亦在微博讚樂仔：「天下第一美啊！」</p><p>Kevin港鐵跟風
</p><p>其實LMF成員Kevin「玩爆你個腎」早於半個月前已拍港鐵版放上YouTube，Kevin扮大頭佛攬吹氣公仔喪跳，點擊率逾32萬，Kevin昨接受電話訪問說：「都係追YouTube人，紐約好多人喺地鐵玩，我哋喺康城站拍，主要for fun得嚟唔好騷擾人。」問有否申請拍攝？他說：「唔好問有冇申請，我哋唔係for商業，想輕鬆吓。」另港台DJ黃冠斌亦拍「香港電台有冇搞錯」露底版、商台節目主持詹志文拍喪Do男廁所版，網友更剪輯周星馳和吳孟達《賭聖》的三叔版。<br>此外，昨午樂仔在威靈頓街和Angelababy拍廣告，兩人在街頭偶遇，用相機互拍閒聊幾句。愛情得意的樂仔，更花一千元請工作人員萬歲。<br>採訪、攝影：張俊銘、彭琮然</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>