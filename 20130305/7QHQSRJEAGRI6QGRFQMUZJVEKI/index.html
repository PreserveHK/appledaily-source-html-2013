<html><header><meta charset="utf-8"><title>金手指：信錯夏佳理？ - 孫柏文</title></header><body><h1>金手指：信錯夏佳理？ - 孫柏文</h1><p>作為股民，買貨當然好多考慮。而我哋一眾評論員、分析員同大家講嘅，好多時都係講間公司盤生意會點。好多時唔講嘅，就係間公司啲人奸唔奸。公司啲人衰的話，就算盤生意好極，作為股民都係死。咁重要又點解唔講呢？因為第一，我哋講得、寫得某間公司，都已經為大家盡量過濾過，衰嗰啲唔寫。第二，講完唔知有乜下場。<br>做財演、股民要研究公司啲人得唔得，就要博博吓。如啲英文名有英文字母X行頭嗰啲，連盤數堅定流都唔知。最好啲人喺香港好耐歷史，就算唔係喺呢度出世，都要喺呢度威。最信得過當然係代表小股東利益嘅獨立董事，做過政府、民間、商界嘅最高領導。有咁嘅背景，先會尊重香港法治，知道攞豁免一定俾人炳到趴街。<br>佢係邊個？咪就係前立法會議員、前行政會議成員、香港賽馬會前主席、港交所（388）前主席夏佳理。邊間公司？咪係南華早報（583）嘅獨董。<br>佢董事局幾年前已經知今年2月大股東股權，將會超越港交所要求最少街貨量嘅標準。港交所一做警告話唔搞掂超標問題，就會停牌。一旦股權買到超標，就要general offer，出價問其他股東買剩餘嘅股份。</p><p>南早停牌點收科</p><p>你話賭accumulator輸到出唔到offer，咪減持或配新股囉，一百幾十個方法處理，作為獨董嘅港交所前主席冇理由唔識。究竟代表我哋啲獨董開會時做啲乜嘢？點解𠵱家會停咗牌？冇答案，啲小股東好慘。我好希望有前線記者，走去問吓夏佳理究竟搞啲乜。問吓佢點解董事局老早知都唔搞掂佢？如果大股東冇計劃擺平，點解唔辭職代表小股東抗議？<br>孫柏文想問夏佳理，你知唔知有幾多股民，睇住係你做獨立董事，所以入股？因為信你，搞到停牌冇眼睇？你知唔知，網民已廣傳「信夏佳理一成，雙目必定失明」。</p><p>孫柏文<br>獨立股評人<br> http://facebook.com/shuen <br>本欄逢周二刊出</p></body></html>