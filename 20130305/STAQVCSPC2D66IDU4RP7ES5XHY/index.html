<html><header><meta charset="utf-8"><title>求驗客手記：<br>賓特拿醉無恥 - 求驗客</title></header><body><h1>求驗客手記：<br>賓特拿醉無恥 - 求驗客</h1><p>唔講球迷可能唔醒起，自稱係超級球星嘅丹麥前鋒賓特拿仲係喺球壇存在緊。佢喺祖雲達斯因傷已經好耐冇踢過波，球場冇表現點見報？咪靠吓負面新聞囉。無所事事嘅賓特拿最近喺老家丹麥因為醉駕兼逆線行車被捕，佢之後仲喺Twitter度話只係好小事，對唔住囉！<br>賓特拿喺今季由阿仙奴外借到意甲祖雲達斯，雖然後者𠵱家喺榜首坐擁6分領先優勢，喺歐聯亦晉級8強在望，不過成績咁好全部都唔係好關賓特拿事。賓特拿加盟祖記之後上陣機會一直唔多，仲喺上年12月對卡利亞里場意盃比賽度受傷；當時預計要休養大約兩個月，計落應該係呢排可以復出，點知佢又爆出單醉酒駕駛出嚟。</p><p>丹麥醉駕逆線行車被捕</p><p>賓特拿趁仲未可以復出，喺上個周末返咗去丹麥哥本哈根，據當地傳媒報道，賓特拿喺上周六晚同個舊朋友去食壽司同埋落吧飲酒；之後到凌晨兩點揸住架車行錯線，俾警察截停，酒精呼氣測試「肥佬」被拘捕。好明顯賓特拿對今次事件唔當係一回事，警察放人之後佢喺自己Twitter度留言話：「親愛嘅朋友們，噚晚我因為醉酒駕駛呢啲小事俾人拉咗，過咗非常平靜嘅一晚。對於我所有朋友同球迷，我為今次單嘢致歉，飲完酒揸車係唔OK嘅，我會為事件負全責。」我求大俠點睇都唔覺得佢有悔意，睇怕呢單嘢都係罰款了事，賓生話要負全責自然講得咁口響喇。<br>賓特拿去到祖雲達斯，到𠵱家一球波都未入過；蛋都唔曉生隻仲成日搞事，睇怕祖記喺今季之後都係嗱嗱聲踢佢返去阿仙奴算數。</p></body></html>