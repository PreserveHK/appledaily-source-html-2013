<html><header><meta charset="utf-8"><title>中環在線：何超瓊百無禁忌<br>搞殯儀一條龍 - 李華華</title></header><body><h1>中環在線：何超瓊百無禁忌<br>搞殯儀一條龍 - 李華華</h1><p>賭王千金何超瓊揸弗嘅信德（242）主要經營旅遊、地產業務，前年沾手陰宅生意，推售澳門骨灰龕項目永念庭，最近仲喺香港推出一條龍殯儀服務作為配套，講明禮儀業發展潛力大。<br>何超瓊進軍殯儀業不足為奇，事關賭王有份投資本港大型紀念館沙田寶福山，但幫襯何超瓊不等於一定買到寶福山龕位。</p><p>代搵陰宅　中港澳都有</p><p>永念禮儀主要按不同宗教（或無宗教信仰）提供殯儀服務。永念服務公司總經理鮑慧玲話，公司可以額外替客人喺中、港、澳等地物色墓地或龕位，但「全行都冇人保證搵到位……合法嘅嘢唔多」。<br>佢認為，內地與台灣相對重視喪禮，從業員唔介意向人表明自己從事呢行，香港喺殯儀業嘅發展就相對落後。<br>「殯儀唔係冷冰冰嘅死人生意，反而係以人為本。」鮑慧玲話，遇上親人離世，家人通常有好多問題，正需要受過培訓嘅客戶服務員按先人喜好策劃喪禮，永念就係希望提供明碼實價嘅服務。根據永念網頁資料，服務收費介乎1.2萬至3.9萬元。買墓地或龕位費用當然另計。</p><p>非大茶飯  「但潛力大」</p><p>信德前年開始推售澳門氹仔嘅永念庭龕位。鮑氏透露，首階段推出超過1萬個龕位，截至去年底售出3,900個，以均價8萬元粗略計算，套現超過3億元，絕大部份買家係澳門人。<br>佢強調，信德一早計劃拓展殯儀業作為配套，雖然投資唔大，表面並非大茶飯，但發展潛力大。<br><br>李華華<br>mailto:LiWaWa@AppleDaily.com</p><p>新game出爐 ～ 快啲試下自己有無辦法上車啦！<br>【「樓」年運程小測試】<br> http://www.tomonews.net/game/hkhousingpolicy/ <br></p></body></html>