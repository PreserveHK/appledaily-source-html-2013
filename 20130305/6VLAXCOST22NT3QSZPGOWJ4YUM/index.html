<html><header><meta charset="utf-8"><title>好不主席：先到先等 - 盧先亞</title></header><body><h1>好不主席：先到先等 - 盧先亞</h1><p>某部門女同事有份文件要我簽署，小秘剛巧不在，所以我就叫女同事直接拿到辦公室給我，當我埋頭疾簽，卻見她怔怔望着桌面上的報紙頭版，原本是本報前兩天有關埃及熱氣球的跟進報道。</p><p>不敢說閱女無數，有都係年少輕狂的往事，惟歷經職場，觀眉頭眼額都算心中有數，我佯裝漫不經心、輕描淡寫的說了一句：「生死自是有命，人生終究無常。」講完個心不知怎地也揪了一下，然後再緩緩仰首望她，果然中招，兩個都係。只見她嘴抿眼紅，只差沒哭出來；而我無端搞喊一個拎嘢畀我簽嘅女同事，更是瓜田李下。<br>然此時此刻還是以照顧同事的情緒為先，再問兩句方知慘劇的其中一對年輕罹難夫婦，原來是她認識良久的朋友。自悉噩耗，徹夜難眠，而這幾天縱有千般不願，亦未能置身於無處不在的報道之外，每每念及都不能自已。而我那句「節哀順變」，到了嘴邊又吞回去。<br>心裏明白，此所謂的安慰話，很多時候不過就是緩和一下傷感氣氛，其實係唔知仲可以講乜嘢，但都要勉強搵啲嘢嚟講。<br></p><p>珍惜與朋友約會時間
</p><p>其實，我何嘗唔想同呢位同事分享，我亦感同身受。不過個多星期前，小秘傳來一則娛樂新聞，她熟悉我脾性，應知我對八卦消息心存抗拒，明知故犯，我正想發作，才留意到新聞並非有關那位最近復出的長青玉女，而是曾任她經理人的那位先生的死訊，也就是我的中學同學。事出突然，我久不能平復，小秘看在眼內，只傳來「保重」兩字，昨天最終亦將這兩字轉贈女同事。<br>可以的話，我倒還想將一位同學的悼文留言再送：在這個悲痛莫名的時間點，憶故人之餘，亦在在需要往前看的好提案。我們（同學間）應定好四個約會。一個近啲；一個遠少少；一個再遠啲；仲有一個都唔知有幾遠。第一個約會最好就係喺三個月之內，目的不過就係吃喝玩樂，及時而行，見面嘅前提就係彼此都要身體健康；遠啲嗰個可以係明年今日；再遠少少可以係三年後；最後一個就係約定今生之後就喺上面見，惟先到先等。<br>所言甚是，而當我們總以為第四個約會很是遙遠，但其實可以是明天，差一點是今天，再差一點是昨天。<br><br>盧先亞</p></body></html>