<html><header><meta charset="utf-8"><title>馮仁昭四圍超：<br>盛智文嫁女玩水 - 馮仁昭</title></header><body><h1>馮仁昭四圍超：<br>盛智文嫁女玩水 - 馮仁昭</h1><p>恭喜蘭桂坊之父盛智文做外父！佢囡囡Marisa Zeman前日同男友David共諧連理，婚禮地點係盛智文喺布吉嘅豪華度假村Andara Resort &amp; Villas，佢幫愛女搞個水上婚禮，Marisa更搵名設計師兼好友鄭兆良（Barney）設計婚紗，全用人手做，胸前嘅同心結寓意兩人白頭到老！<br>諗頭多多嘅盛智文幫女兒安排水中行禮，Barney噚日喺電話大讚場面特別：「喺水入面搭咗個黑色台，啱啱高少少，好似喺水上面行咁，仲有大象BB歡迎啲嘉賓。」佢話盛智文同大仔Jonathan、David同埋 Marisa嘅男性好友都有上台致辭，Marisa仲開心到喊㖭。<br></p><p>活動多賓客盡興
</p><p>Barney指主人家好貼心，婚禮前已有welcome dinner，事後又有recovery lunch，佢話：「佢哋今日（昨日）仲安排親友上船玩，我哋住嘅villa好靚好大，請咗220位賓客，個個都好盡興。」而回禮禮物，Marisa同David就準備咗木製嘅心形鎖同鎖匙，非常浪漫。<br>撰文：馮仁昭</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>