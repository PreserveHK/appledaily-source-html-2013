<html><header><meta charset="utf-8"><title>哥哥最後信息：舒服瞓一覺</title></header><body><h1>哥哥最後信息：舒服瞓一覺</h1><p>【想你十年之憑歌寄意】今日是哥哥張國榮逝世10周年，紀念活動其中一個重頭戲「繼續寵愛．十年．音樂會」昨晚在紅館舉行，開騷前唐鶴德的座駕在後台出現，相信他已從秘密通道進入場館。白雪仙、陳寶珠、梅雪詩、劉培基、鄧光榮太太嚴珍納與女兒等均到場睇騷，音樂會舞台設計簡單，呈鑽石形，台下擺放十八張枱。</p><p>陳淑芬之前說過哥哥生前留給她的信息昨晚終於說出來，音樂會晚上8時23分開始時，台上播出她的錄音，陳淑芬說：「張國榮留畀大家嘅嘢，係2003年4月1號晚上6點43分，平地一聲雷，打碎好多人嘅心，當時我喺現場，未醒過嚟唔知發生乜事，突然間有把聲音同我講：『我終於可以好好哋舒服瞓一覺。』我一路收喺心中冇同人講，直至聽咗首歌至講出嚟，係學友寫畀阿梅嘅《給朋友》。你放心喇，我哋明嘅，知道㗎，你永遠留喺你嘅自由空間，我哋永遠記掛住你！」</p><p>偉仔學友獻聲</p><p>首先由黃耀明唱《玻璃之情》，之後梁朝偉在《阿飛正傳》主題曲背景音樂下出場與哥哥隔空對話，偉仔說：「十年冇見，好想知道你仲有冇記掛住我哋。」偉仔背後即播出哥哥舊演唱會片段，哥哥說：「我最掛住就係你哋！」昨晚演出嘉賓還包括張學友、張智霖和商天娥等，娥姐會唱她與哥哥主演的劇集同名主題曲《儂本多情》。</p><p>「唔好再為我傷心」</p><p>周慧敏跟張智霖合唱完《當愛已成往事》後說：「喺我演藝生涯好榮幸同哥哥合作一次，九二年《藍江傳》做佢女友，傾偈時佢話想寫歌畀我，後來成事，咁多年來首次喺哥哥嘅舞台上唱呢首歌，希望好好完成。」雖然她說此話時忍不住哽咽，但最後如願唱好哥哥寫給她的《如果你知我苦衷》。<br>蘇施黃透露過電台解夢人指哥哥曾託她報夢，阿蘇昨在錄影片段說：「佢同託夢人講：『你可唔可以幫我同我朋友講，唔好再為我傷心。』當時哥哥企喺熄咗燈嘅舞台，着住西裝。之前我去哥哥活動着黑衫，今日揀粉紅係為好友向前行，唔想佢再覺得我哋為佢傷心。」<br>採訪：胡比、馬建華</p><p>想睇更多首輪猛片介紹同預告片？《一台戲》為你網羅最新電影介紹及影評↓↓↓↓<br> http://hk.movies.nextmedia.com/ <br></p></body></html>