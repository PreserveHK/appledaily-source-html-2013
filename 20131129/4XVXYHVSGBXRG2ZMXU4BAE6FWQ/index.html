<html><header><meta charset="utf-8"><title>滿紙荒唐言 - 左丁山</title></header><body><h1>滿紙荒唐言 - 左丁山</h1><p>有料實幹編輯左先生趁中文大學慶祝建校五十周年，出版一本中大校友口述歷史小書，竟然找上門來，要左丁山講番幾句，講古仔就容易啦，但左先生要攞一張本人嘅陳年大學生照片，就難以應命，主要原因係當年在校園兩袖清風，着一件花園街貨「太空褸」（十蚊一件）就過冬，全家冇一部照相機，故此平時極少影相，有之，亦係同學拍攝，未必曬多一張俾自己。後來秘書話不如尋找一啲昔年商界相片，是但搵張舊相片應景。於是搵吓搵吓，突然「發現」一張1997年5月8日在灣仔大王東街「蒸燉炆棧」與末代港督彭定康合攝嘅照片，蒸燉炆棧老闆之一係「香港學」大師洪清田，當日佢召集眾人與肥彭話別，相片中人就有肥彭、洪清田、黎則奮、邵盧善、王耀宗、楊吉壐、毛孟靜、徐詠璇與左丁山，好似仲有其他人嘅，但冇在呢張相片之內。<br>見到張相，就想起肥彭在1992年上任後，拜訪胡仙小姐，一齊吃午飯，左丁山坐在旁邊，當時佢構思擴大功能組別選民，但還未與魯平開火，大家曾經講到九七後《基本法》寫明香港邁向普選，肥彭笑笑口話：「要等到北京諗到辦法，預先知道邊隻馬可以跑出，就會有特首普選嘞。」<br>眨吓眼過咗廿一年，肥彭「笑話成真」，政改欽差大臣，全國人大常務委員會副秘書長兼香港《基本法》委員會主任李飛上星期訪港，發表講話，定下遊戲規則，特首候選人之提名必然授權予提名委員會，候選人數不能太少（即多於一名），又不能過多（睇怕係限於三至四人），而候選人必須「愛國愛港」。如此講法，即係在馬匹入閘之前，已經選定三四匹中央可接受嘅馬，邊隻贏出嚟都冇緊要，最緊要者就係篩走啲非我族類馬，舉例而言，提名委員會可提名梁振英、曾鈺成、葉劉淑儀、鄭耀棠等四人，不配足夠票數予余若薇、陳偉業呢啲反對派，於是市民普選出邊一位，北京都可以接受嘅。大編輯留意到李飛講普選，曾引《紅樓夢》詩句兩句：「都云作者癡，誰解其中味」，意何所指，耐人尋味，但大編輯話佢自己就想起此詩頭兩句：「滿紙荒唐言，一把辛酸淚。」有淚者，香港人也。</p></body></html>