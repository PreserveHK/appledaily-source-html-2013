<html><header><meta charset="utf-8"><title>一言棠：阿棠一言 - 歐錦棠</title></header><body><h1>一言棠：阿棠一言 - 歐錦棠</h1><p>有人問我，𠵱家電視台風雲際會，人心惶惶，點解喺呢個時候幫《蘋果》寫《一言棠》？我即時略作思量，然後仔細一想，心裏自有主張，知道很多事不能直講，只能作個比方，於是，故事開始便是這樣：<br>某日收到電話響，記者朋友問安康，三言兩語入正題，問：「我哋娛樂版想搵人寫專欄，你幫定唔幫？」</p><p>勿學高官冇腰骨</p><p>當時心想：「寫完成年《功夫講堂》，諗住唔使揸筆日日忙，但係今次竟然寫娛樂，咁咪即係開正我嗰行？我份人一向愛思想，平日通常多數一個諗樣，即係『諗嘢個樣』，忽然身邊出現個『撒旦小棠』，對我笑口噬噬同我講，佢話：『儍佬！你平日已經夠忙，再寫埋報紙我包你發狂！加上有人發咗通告，幫你做埋決定唔接受壹仔採訪，如果你咁都肯幫，咁你唔係癲就係喪！』聽完佢咁講，個心即刻好似無風起浪，似乎好有道理，畢竟香港人最緊要搵食，冇理由咁笨同份工對抗。不過回頭一望，雖然撒旦小棠對我苦口婆心咁講，但唔知點解總覺得佢立壞心腸，皆因望落佢神態又如鷹似狼，做咗幾十年人見唔少貌似粗人但其實一條好漢，調返轉頭道理亦一樣，就攞我哋特首嚟講，競選嗰陣有求必應，選完之後萬事盡忘，簡直堅過飲孟婆湯！越諗越信唔得過，個心有如鹿撞，於是的起心肝，就學阿樹根咁講：『收皮啦你！』加埋語氣既狠夾狼，呢句功力真係嚇到撒旦小棠防不勝防，唔怪得鬧到王維基想出牌都冇行，撒旦更加唔在講，唔使出手佢已經投降。佢冇癮消失之後，我將問題再三思量，於是又回復一個諗樣，考慮是否應承之際，天使小棠出現身旁，笑面迎人畀忠告，佢話：『阿棠，凡事要考慮周詳，回覆毋須匆忙，因為男人講得出就要有擔當，千祈咪學高官，冇腰骨一味卸責推莊！』」</p><p>香港巿民冇得揀</p><p>講完化成一縷煙，天使返上天堂，只剩下一陣芬芳，我呆站兩眼茫茫，望真，原來我點緊香薰，所以至有芳香。<br>佢兩個走咗之後，我頭頂盞燈膽即刻發光，心裏有咗啟示，好似得到答案。佢兩個同時出現，原來比喻香港實況，你睇無論天使、魔鬼，行出嚟都差唔多樣，好難分出真偽，誰講真話誰在說謊？正如拉登都有知心友，耶穌咁好都俾人講，佔領中環就梗係壞人，反佔中就叫愛香港？話明發牌可以無上限，點解結果係三揀二咁悽愴？香港巿民無得選擇，究竟係一籃子因素定因為一言堂？<br>呢個就係香港嘅情況，正反表達都俾人鬧，凡事鍾意上線上綱，有時諗落真係有咁荒唐得咁荒唐，既然如此，雖然我不屬於任何黨，亦冇理由要北上上訪，總之係按真心說話，啱唔啱聽《一言棠》都會講，皆因只為四個字：「我愛香港！」</p><p>撰文：歐錦棠<br>除表演藝術，也酷愛文字、影像及武術，其文章往往一針見血。</p><p>足本收睇《亂噏24》x 謝安琪；肥螳螂王晶接力上場！<br>周一至周五約定你《亂噏24》： http://bit.ly/appletalk24  </p></body></html>