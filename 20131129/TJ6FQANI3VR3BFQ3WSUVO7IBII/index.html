<html><header><meta charset="utf-8"><title>中環在線：手照握　電話照傾張華峰hea老趙 - 李華華</title></header><body><h1>中環在線：手照握　電話照傾<br>張華峰hea老趙 - 李華華</h1><p>香港股票分析師協會噚晚舉行12周年晚宴，順手頒獎畀20間上市公司，表揚佢哋過去一年推動香港金融業發展，得獎公司包括長實（001）、煤氣（003）、銀娛（027）等等。一聽獎項名稱就知係搵個借口，等大家有個見面吹水嘅機會喇。</p><p>老趙繼續撐樓市</p><p>長實樓神趙國雄（老趙）雖然今年賣樓唔夠數，年尾冇樓賣，但佢賴政府唔批售樓紙，即係唔關佢事，見佢心情幾靚，四圍同人傾偈。<br>摩通近日估計明年樓價跌三成，趙國雄認為冇可能，因為利率低，市場仲有流動性，樓市比年初穩定，自用買家又出番嚟，樓價最多只有一成波幅。而長實就有荃灣西、大埔鳳園、日出康城等幾個大盤等住推售。樓神開席前見到金融服務界立法會議員張華峰，兩人禮貌地握手，不過張議員事忙，講住電話hea住握手，樓神似乎冇晒癮，都唔知縮唔縮手好咁。<br>話明呢個係分析員協會晚宴，成班熟口熟面嘅股評人都有現身，資深股評人陳永陸當然有份，佢係呢個會嘅榮譽顧問，現場見佢好似主人家咁滿場飛，談笑風生。<br>至於有「多倫多黎明」之稱嘅協會理事黃德几，着衫一向好有風格，噚晚着件血紅色裇衫，輕易搶鏡。康宏理財（1019）主席王利民平日着衫都古靈精怪兼潮爆，但可能費事搶人鏡，只係打咗條彩虹呔咋。<br><br>李華華<br>mailto:LiWaWa@AppleDaily.com</p><p>足本收睇《亂噏24》x 謝安琪；肥螳螂王晶接力上場！<br>周一至周五約定你《亂噏24》： http://bit.ly/appletalk24  </p></body></html>