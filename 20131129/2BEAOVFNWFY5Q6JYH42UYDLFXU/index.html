<html><header><meta charset="utf-8"><title>謝安琪對倪匡有Fantasy</title></header><body><h1>謝安琪對倪匡有Fantasy</h1><p>【亂噏24　第21集】被網民推選為女神的謝安琪，同樣得三位前輩黎智英（肥佬黎）、蔡瀾及倪匡的歡心，她亦大談對三人的感覺，坦言對肥佬黎最感興趣，另幻想倪匡像衞斯理有型。《亂噏24》足本版逢周四晚上11時播出，讀者可在 http://bit.ly/appletalk24重溫。 <br>撰文：馮國康、Sidekick<br></p><p>有別一般歌手，謝安琪（Kay）一向有獨立觀點，她的歌曲亦不太主流，歌詞圍繞民生為主，用她的歌聲捍衞社會公義。三位主持對Kay的獨特甚感興趣，因此節目甫開始，肥佬黎便要Kay逐一品評對他們的感覺。三人之中，Kay笑言對肥佬黎最感興趣：「你梗有啲諗法先想做傳媒，好似我做歌手都有啲嘢想同大家溝通。所以想知你做傳媒嘅心。」肥佬黎認真地答：「你相信嗰樣嘢就做，譬如我相信自由、民主，咪用呢個信念去做。做傳媒係思想共鳴，我諗唱歌都一樣。」<br></p><p>讚蔡瀾有型
</p><p>Kay自幼閱讀亦舒小說，因此自覺跟衞斯理有份親切感，但倪匡自嘲：「亦舒小說好睇過我！」Kay常幻想倪匡像衞斯理一樣，又有型、又有才、又多靚女。蔡瀾糾正：「佢冇乜靚女，一個咋嘛！」肥佬黎問倪匡筆下的衞斯理明明有條件花心，為何從一而終？倪匡笑說：「個老婆夠惡，又比佢叻！」肥佬黎忍不住笑倪匡：「最理想係咁啦，將自己唔好嘅嘢剔除晒佢！」倪匡大呼冤枉，他稱用第一人稱寫作是為了營造古怪氣氛，才令人產生誤會：「估唔到𠵱家仲有啲儍佬以為係真！」Kay又聽別人說，倪匡有一部電話可以跟外星人溝通，令倪匡笑到面紅。至於蔡瀾，Kay跟他見面比較多，又是他的微博粉絲，看他怎樣瀟灑地回應人家的問題：「你都係一、兩個字搞掂佢哋，好有型！」<br>Kay05年參加學校歌唱比賽，認識了現在的監製周博賢，發現大家音樂理念相近，便合作起來，由最初成立獨立公司做音樂，到現在簽唱片公司，更憑一首唱到街知巷聞的《囍帖街》成為樂壇天后。回想這一切，Kay自覺幸運，因當年與她一同入行的歌手，大部份都消失得無影無蹤，只因香港樂壇開始沒落。她說：「香港樂壇有過好輝煌嘅時期，但去到我哋呢一代，呢個光環冇咗，𠵱家唔止要同內地睇齊，係成個亞洲要睇齊。我哋喺製作上同其他地域有距離，製作費已經爭好遠，現階段係我哋要諗辦法。」Kay認為首先要提高歌手的水準，第二是唱片業面對新興的網絡媒體，要找尋新的方向。</p><p>肥佬黎似乎對音樂市場頗有研究，他說：「以前有一兩首好歌，其他六、七首豬頭骨都擠埋落去，但為咗嗰兩首歌都會買（唱片）。𠵱家一首首歌去競爭，所以競爭大好多，真係要打真軍。」Kay深表認同，現在做一張概念唱片已非常艱難：「我哋派台都好心罨，一張唱片明明做咗十首作品，但每首歌派台時間可能得四個禮拜，藝術生命好短！」肥佬黎繼續以生意人角度分析：「我唔識歌，我亂噏，我覺得首歌會紅，第一要配合歌手性格去唱。如果佢嗰陣失戀，歌曲就感動到人。第二，要配合當時一般人嘅情緒，大眾會有種mood，如果首歌hit中嗰種mood就掂。」<br>音樂跟寫作一樣，都需要創作靈感，倘若遇到好的作曲家及填詞人，作品一定如虎添翼。Kay說：「其實音樂用心做同唔用心做係好易聽得出。」倪匡記得張學友說過：「沒有林振強就沒有他」，說明了填詞人的重要性。只可惜Kay出道得遲，沒有緣份跟才華橫溢的林振強合作。提到林振強，倪匡覺得他幫《忽然1周》起名好到不得了，原來這名字是肥佬黎和林振強的共同創作，肥佬黎說：「佢初初想到《忽然1橙》，『周』字係我擠落去。」兩人是凹凸拍檔，多年來合作無間，他憶起故友：「你同一個咁樣嘅創作人一齊，你會好開心，你唔需要無無謂謂拗餐死。老實講，佢真係天才。」</p><p>曾四度爆肺
</p><p>Kay是虔誠基督徒，也許上帝要給她試煉，要她爆四次肺來考驗她的歌唱生涯。原來她未足月出生，肺部未完全長成，她入行前已爆了三次肺，08年事業高峯時又爆一次，她苦笑說：「做歌手爆肺呢件事都係重點嚟，人生有呢個安排都幾特別吖！」肥佬黎認為唱歌是一條漫長的路，要唱到身體都有記憶，便真正懂得唱歌。Kay如遇知音：「咦，你真係學過唱歌喎！」<br>除了音樂，Kay最近參演新片《末日派對》，電影探討不同的社會問題，其中涉及劏房情節。蔡瀾認為他們年輕時也沒有房子，只能靠拚命工作去賺錢買樓，肥佬黎十分認同：「我哋嗰時邊有諗買樓㗎！最多諗吓買架車媾女咋嘛！」不過當年的樓價跟今天有如天壤之別，70年代還是二百多元一呎。肥佬黎不禁呻笨：「有條友帶我去美孚新邨，嗰陣時一房一廳兩萬蚊，佢買咗十幾個單位。佢叫我買啲、買啲，但嗰時你唔會信樓市㗎嘛，梗係投資啲錢去做生意啦！如果嗰陣時買樓，都真係發咗都唔定！」</p><p>說到劏房，倪匡不明白為何會形成社會問題：「我覺得𠵱家劏房居住環境好過以前！」肥佬黎即時和應，回想當年居住的間隔房，沒窗沒冷氣，慘況不足為外人道：「嗰時住花園街，40蚊（一個月）頭房，嘩發達啦！我住第一晚，梗要開窗啦，冇冷氣通風吖嘛。一開咗窗，啲老鼠喺度過！嗰條必經之路嚟，唔怪得冇人住。你一閂窗又熱到你死，啲老鼠仲要轟轟轟轟撞你啲窗。大佬，嗰啲先至叫劏房嘛！」Kay覺得劏房的衞生問題還是其次，最傷是經營者牟取暴利。</p><p>高登女神現真身　品評老男人<br> http://bit.ly/talk242101 <br><br>美女偏愛壞男人　識搞笑最冧<br> http://bit.ly/talk242102 <br><br>老公o氹女人好心傷　安琪難逃七年之癢<br> http://bit.ly/talk242103 <br><br>唱極唔紅有原因　皆因啲碟無張得<br> http://bit.ly/talk242104 <br><br>連繼爆肺有真相　挑戰難度越唱越強<br> http://bit.ly/talk242105 <br><br>中國人消滅中國人　邊本書睇得咁過癮<br> http://bit.ly/talk242106 <br><br>人工漲千倍　難敵天價樓<br> http://bit.ly/talk242107 <br><br>劏房搵窮人笨　政府管唔掂至真<br> http://bit.ly/talk242108 <br><br><br>愛藝術定愛黃金　倪匡︰話自己藝術都係呃人<br> http://bit.ly/talk242109 <br><br>捐款唔知去邊　係宣傳定係慈善？<br> http://bit.ly/talk242110 </p><p>足本收睇《亂噏24》x 謝安琪；肥螳螂王晶接力上場！<br>周一至周五約定你《亂噏24》： http://bit.ly/appletalk24  </p></body></html>