<html><header><meta charset="utf-8"><title>電視撈飯：史上最強《最佳女主角》章子怡趙薇撐芷珊</title></header><body><h1>電視撈飯：史上最強《最佳女主角》<br>章子怡趙薇撐芷珊</h1><p>黎芷珊舊年自薦主持無綫清談節目《最佳男主角》，碌晒人情卡請得梁朝偉、劉德華、黃秋生、謝霆鋒、劉青雲、古天樂、吳鎮宇同梁家輝等超強卡士相助，令節目叫好叫座，仲攞埋台慶「最佳節目主持」獎，努力得到回報。</p><p>嘟姐仲考慮緊</p><p>芷珊之後努力炮製《最佳女主角》，聽聞前排已經拍咗好多集，今次出手相助嘅女主角勁猛料，分分鐘係史上最強，包括鄭秀文（Sammi）、劉嘉玲、楊千嬅、袁詠儀同毛舜筠等，唔止香港嘅女主角陣容強勁，連內地嘅猛料女主角都畀面芷珊，嚟緊芷珊就會飛去北京訪問章子怡同趙薇，另外周迅都答應咗㗎，睇嚟今次芷珊又碌爆人情卡喇！</p><p>其實講到最佳女主角，喺香港地位有番咁上下嘅鄭裕玲（嘟姐）又點會少得呢？不過聽聞嘟姐仲考慮緊，因為佢唔多想提佢同呂方嘅舊情。噚日問到監製何小慧，佢就話未同嘟姐講內容，只係度緊期啫。至於其他嘉賓嘅名單，小慧都唔肯透露，因為佢哋仲搵緊好多女主角，如果搵齊咁多個女主角，預計可以做到三十集。節目就定咗喺9月尾、10月出街，淨係睇呢啲陣容，已經好期待啦！<br>版主：陳基征</p><p>【動主播召喚 敢你就來】 <br>立即報名： http://anchor.nextmedia.com </p></body></html>