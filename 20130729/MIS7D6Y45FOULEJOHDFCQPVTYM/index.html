<html><header><meta charset="utf-8"><title>招積度100%　雷電爆飛</title></header><body><h1>招積度100%　雷電爆飛</h1><p>雷電者，乃雷諾電車Twizy之暱稱，造型古怪中帶點可愛，升起一對如林寶堅尼般的鉸剪車門，招積度達100%；電摩打驅動，叉滿可續航100公里，而且扭力一踩即有，燈位起步爆贏好多大馬力車！<br><br>記者：徐影龍<br><br>攝影：周旭文<br><br>模特兒：Kabby@GME</p><p>一車不能藏長腿</p><p>Twizy外形的骰圓碌碌，四個轆凸出車身，其實似高爾夫球車多過似街車。又扁又窄之車身，加上懸掛外露，輪圈又似核輻射標誌，走在街上，基本上無人忍得住唔舉起手機拍照；開門落車更是不得了，如林寶般的鉸剪式車門，升起後似打開一對翼，招積程度更是爆晒燈。<br>車長2,338mm，一般小車格局，但闊度卻只有1,080mm，比smart fortwo更窄，令車身顯得相當纖瘦。雖然車櫳空間極度有限，但仍有1＋1雙座位設計，只是後座Dog Seat真的很Dog Seat，我這高個子單拖坐尚算無問題，不過長腿Kabby想跟車坐後座便有點難度，必須先分開雙腿、再夾住前座嚟坐，儀態盡失。駕着Twizy，別妄想泡高妹了。</p><p>運輸署話難定位</p><p>雖然條件所限，只能在鯉魚門附近試車，但已叫人印象難忘；的骰車身令迴旋半徑很小，轉窄彎、泊位相當Easy，不過全無電子器材輔助，連風油軚也欠奉，慢車時扭軚好辛苦。最好玩是直路加速，電摩打特性是扭力大兼迅速輸出，燈位起步時一踩即飆，比身邊許多大馬力私家車還要爽快利落，連上山跑大斜也感覺輕鬆，厲害！<br>鋰電池藏在駕駛艙前方，叉滿電可行駛100公里，最高速度更可達80km/h，除了入機場限速110km/h時會被巴士「爬頭」外，基本上在港行駛已足夠。車價只12萬，免稅又慳油費，可惜運輸署指Twizy沒有M1牌（歐洲的私家車認證），不能列入私家車類，但裝設四輪又不能當電單車，法例下定唔到位，難以出牌，最後可能只有在大集團或大型屋苑內使用了。</p><p>碼頭俾人圍
</p><p>Renault Twizy</p><p>引擎：17匹電摩打<br>扭力：57mkg<br>傳動：自動波<br>極速：80km/h<br>續航：100km<br>售價：$120,000起<br>查詢：2927 3538（維信汽車）<br></p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p><p>【動主播召喚 敢你就來】 <br>立即報名：  http://anchor.nextmedia.com  </p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24  </p></body></html>