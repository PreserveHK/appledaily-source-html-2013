<html><header><meta charset="utf-8"><title>網交三年 合作搞娛樂公司娜姐冧掂里奧擲千萬入股</title></header><body><h1>網交三年 合作搞娛樂公司<br>娜姐冧掂里奧擲千萬入股</h1><p>英超勁旅曼聯旋風襲港，令全城球迷狂熱，前晚曼聯後衞里奧費迪南（Rio Ferdinand）相約宅男女神周秀娜（Chrissie）於酒店見面，令雙方粉絲勁羨慕！原來二人不僅網交三年，娜姐最近更成功邀得對方斥資八位數字入股其娛樂公司，進軍亞洲市場，實行有錢齊齊搵！</p><p>周秀娜於2008年加盟所屬GME娛樂公司，憑露暈寫真即成宅男女神，隨着𡃁模年年輩出，已上了神枱級的娜姐漸漸惜肉，近年更轉戰影壇，去年甩拖後更專心寄情演藝工作。早在三年前，娜姐與曼聯球星里奧費迪南地下網交，至前年里奧在微博關注娜姐令二人關係曝光，因而傳出緋聞，雖然二人始終無緣親身見面，但一直保持緊密聯繫。</p><p>開拓亞洲市場</p><p>前日里奧隨球隊來港於今晚在香港大球場跟傑志作賽，娜姐與里奧終有機會見面！剛在沖繩拍無綫特輯不慎受傷的娜姐，即使「趾公」骨折兼爆甲，前晚仍負傷到金鐘港島香格里拉酒店夜會里奧。原來最近里奧應娜姐邀請，低調斥資八位數字入股GME（環球狂熱文化）。娜姐前日負傷替孭飛電影《爆3俏嬌娃》拍攝宣傳海報，完工後約前晚10時許，跟經理人Roy及《爆》片監製黃永峰等，直踩里奧下榻的酒店見面，娜姐見到里奧猶如小球迷見偶像，全程怕怕醜醜，閒聊一會即熟絡起來，里奧親切送上自家品牌#5的鴨舌帽給娜姐作見面禮，更親自為她戴上，𠱁得娜姐笑不攏嘴，眾人相敍約45分鐘才離開。<br>據知，娜姐夜會里奧不止一般球迷拜會偶像，原來還有拍檔身份，里奧一直有經營經理人公司管理球員，而在與娜姐網交其間，也有留意到她的演藝發展，甚欣賞娜姐的工作態度，並有意稍後掛靴後開拓亞洲巿場，轉做娛樂大亨，遂在娜姐邀請下一談即合，斥資八位數字入股GME，成為第三大股東。GME去年已在美國上巿，連同里奧合共有五位股東，而娜姐亦預見公司有好前景，四年前買樓不遂，索性入股做小股東。<br></p><p>推出#5CC產品</p><p>里奧之前一直有推出自家品牌#5，並以自己的球衣號碼「5」做招徠，在他入股後，將會推出#5CC新系列產品，在#5後加的CC，正是娜姐英文名Chrissie Chau的縮寫，而首項產品將會是特別版手錶，由於里奧對娛樂事業亦非常有興趣，不排除公司將投資拍片，主攻內地巿場賺人仔。<br>前晚跟娜姐及其他股東夜會後，里奧急不及待即時把合照上載到微博，娜姐也留言回應，對於今次跟里奧終見面，娜姐昨日在電話中仍難掩興奮：「真係好開心！佢好高大，最少高我兩個頭！大家本來約埋夜蒲，但我腳趾受傷，佢怕我俾人踩親，所以改去咖啡室。」談到里奧斥資千萬入股GME，娜姐說：「係咩？咁你都知！」雖然娜姐未有正面承認，但她不排除兩人有緊密合作，並推出#5CC產品：「我乜都有興趣試，從來唔抗拒。」她表示里奧有邀請她稍後到英國看他的球賽，而今晚時間許可也會到大球場捧場。對於新老闆、新拍檔，娜姐讚不絕口：「佢個人好有風度，可惜呢次時間短，希望有機會帶佢喺香港吃喝玩樂。」<br>採訪：比華利</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24  </p></body></html>