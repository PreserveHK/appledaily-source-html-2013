<html><header><meta charset="utf-8"><title>隔牆有耳：<br>日女嫁港男　大叫「好Dirty」 - 李八方</title></header><body><h1>隔牆有耳：<br>日女嫁港男　大叫「好Dirty」 - 李八方</h1><p>「卡娃依」日本女仔嫁嚟香港做人妻，唔知慣唔慣港式生活呢？一屋風水陣、杯麵湯直沖廁所、魚骨隨處𧄌，仲要孤伶伶落街霸定位等齊一家人飲茶，有人視之為理所當然，但原來日本人唔係咁諗㗎！</p><p>老公隨處𧄌魚骨</p><p>日本有個電視節目，介紹日本女仔嫁去國外情況，其中有個卡娃依女仔舊年嫁嚟香港，不過似乎唔係好習慣囉。日本女仔最like粉紅色，但佢嘅屋企就好多金色佈置，床下底又有五毫散銀砌嘅十字，老公同佢講呢個係風水陣唔郁得。<br>雖然夫家住得起私人樓，但仲係冇露台晾衫，要佢成個人伸出窗晾；港男老公仲嚇鬼佢，話有人晾到一半跌落街，慘慘豬。<br>飲食習慣先最令日本人妻「驚嚇」！佢投訴老公食魚有骨就𧄌喺枱面，唔用碗仔裝住；食完杯麵仲將啲湯直接沖落廁所，油淋淋咁……令佢大叫「好dirty呀！」<br>仲有呀，逢星期日要一個人晨早8點半落街攞位飲茶，老公同老爺奶奶姑奶成10點至施施然出現。不過最後人妻都話「冇問題」，愛情真偉大。<br>好多網民睇完都話，除咗要個唔識中文嘅老婆一個人搵位飲茶，港男老公自私抵鬧，其實好多嘢只係文化差異。<br>不過有更多人質疑根本係做媒，話香港人咁要面，邊肯畀電視台拍低咁失禮。</p></body></html>