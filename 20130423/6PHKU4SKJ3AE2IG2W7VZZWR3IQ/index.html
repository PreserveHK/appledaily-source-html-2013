<html><header><meta charset="utf-8"><title>電視撈飯：梁家輝回歸拍劇<br>阿佘斟做女主角</title></header><body><h1>電視撈飯：梁家輝回歸拍劇<br>阿佘斟做女主角</h1><p>無綫近年喺一台獨大嘅情況下，節目製作趨向流水作業式，成日俾啲觀眾批評，終於喺受到王維基免費電視台嘅刺激下，發𡚒搵曾志偉孭飛監製兩套劇，志偉碌晒人情卡搵啲猛人拍，6月底開嘅女人劇《Aerobic Girls》游說過葉玉卿返嚟拍失敗咗，但另一個劇嘅男主角梁家輝依然冇變，落實明年1月拍。</p><p>未喺無綫正式拍過劇嘅梁家輝，其實N年前曾經拍過《千王群英會》，同藝訓班同學劉德華一齊做主角周潤發嘅跟班，有場戲華仔做發哥司機，家輝要幫發哥開車門，家輝現貴為四屆香港金像獎影帝，但依然遵守承諾明年1月返無綫拍劇。要配影帝級人馬，一眾無綫花旦當然都想做女主角，但當唐詠詩、馬賽都做到《神探高倫布》嘅女主角，而觀眾都認為未夠班嘅，仲有乜嘢人可以配到梁家輝呢？無綫都知道要襯得起影帝，至少要視后級人馬，所以人選瞄準咗佘詩曼，如無意外，梁家輝同阿佘明年齊齊開工。</p><p>「我會盡力爭取」</p><p>阿佘雖然已經唔係無綫親生女，但佢一年仲會為無綫拍一部劇，噚日喺外地嘅佢被問到同梁家輝拍劇時話：「有初步傾過，我都好想同家輝哥、三哥（苗僑偉）合作，睇吓個期夾唔夾到，我會盡力爭取。」</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>