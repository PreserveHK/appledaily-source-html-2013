<html><header><meta charset="utf-8"><title>隔牆有耳：<br>「秦沛」撐碼頭工潮 - 李八方</title></header><body><h1>隔牆有耳：<br>「秦沛」撐碼頭工潮 - 李八方</h1><p>碼頭工潮裏面，原來有唔少罷工工人都幾有明星相。之前有個工聯會「代表」鬍鬚B俾人話似陳豪，噚日再有讀者報料，話喺早前嘅遊行示威，見到資深演員秦沛都走出嚟撐工人。八方同事向工會查證過之後，發現只係人有相似，相中人係碼頭工人李先生，做咗十幾年俗稱「姑爺」嘅碼頭抓結員，亦係今次罷工嘅中堅分子。呢位碼頭「秦沛」面闊眼大，相頰顴骨位好飽滿，但佢話冇聽過有人話佢似秦沛喎。李先生似藝人嘅消息傳出後，口痕工友話：「你今次出名啦，因住俾人人肉搜尋起底。」仲讚佢「頭髮多過秦沛」，加上年紀後生啲，不妨諗吓做秦沛替身，𠱁得李先生笑到見牙唔見眼。<br></p></body></html>