<html><header><meta charset="utf-8"><title>黃金視窗：謝天華迷離國度</title></header><body><h1>黃金視窗：謝天華迷離國度</h1><p>因為天生愛冒險，謝天華毅然結束多年來與無綫的親生仔關係，嘗試呼吸另一國度的空氣；對於事業上這一趟新旅程，天華坦言：「心情好興奮，嗰種患得患失嘅感覺，好似去番初出道嘅時候，唔知嚟緊會發生乜事，好多未知之數會發生，我唔想錯過呢個機會而後悔，得同唔得都叫試過，一定要畀自己試吓。」<br>撰文：何慧斯</p><p>謝天華在無綫的告別作《神鎗狙擊》正在播映中，今次他飾演亦正亦邪的角色李浩揚，自從宣佈約滿無綫不續約後，坊間曾經為他的去留有不少揣測，正當大家以為他會泊大碼頭拓展事業之際，原來他先開設Laughing Workshop（拉風工作室）做老闆。<br></p><p>失獎零挫敗</p><p>天華當年因為《學警狙擊》的Laughing哥角色走紅，雖然先後狙擊了不少電視和電影的演出機會，事業上的確名利雙收，可惜狙擊不到公司的獎項，亦有傳天華因此而離開。天華淡然地說：「大家睇咗咁多年啲頒獎禮，有時係同民意啱啱相反，呢個已經唔係好新鮮嘅事，啲觀眾已經見慣，民意高同呼聲高，公司未必覺得係，反而有另一種睇法。我自己覺得真係冇嘢，呢啲係遊戲規則。」<br>正所謂輸人唔輸陣，重提在前年台慶頒獎禮大熱倒灶後，翌日他與陳法拉齊齊出席活動，被追問落選的感受，真的替他們難受，天華卻堅稱：「冇事呀，當然係自己同自己講冇事，又唔係個天跌落嚟，又唔係世界末日，諗通咗呢點，快啲投入番個工作，我要話畀自己聽，呢啲嘢唔會影響我，我一定要撐番自己先，我唔會俾人睇到我一蹶不振個樣，呢樣嘢我自己都接受唔到，我相信有好多人樂意睇我呢個樣，所以我更加唔想畀佢哋預期去睇到呢樣嘢，我要話畀你聽，我好tough，可以即刻起番身面對所有嘢，我冇理由即刻謝晒㗎！」<br></p><p>言談間天華不禁說：「不過其實真係好諷刺，同一年裏面，就係呢個角色，我喺國內啲網站同電視台，已經攞咗四、五個獎。當國內有咁多觀眾接受、認同呢個角色嘅時候，惟獨係你自己嘅公司唔認同你，我覺得冇所謂，如果公司係有咁決定，好自然我都會有決定。」<br>事實上天華早期的《古惑仔》系列、《舞動奇跡》系列以及《狙擊》系列，的確為他的事業打開方便之門，他說：「我試過有啲30零歲嘅觀眾走埋嚟，同我講話細個睇過你嘅電影，佢哋講嘅應該係《古惑仔》時期，之後再俾內地觀眾認識，咪就係跳舞比賽，有啲人睇《古惑仔》電影嘅時候，完全唔知我識得跳舞，所以到我上去比賽，佢哋喺鏡頭面前，睇到原來以前個大天二跳舞跳到咁嘅樣，又多一份驚喜！呢幾個階段加埋，令到我覺得好似變咗一張可以入內地嘅車飛，如果呢張飛係得來不易嘅話，點解我唔好好去試吓？冇理由掟低唔理㗎？」他續說：「有樣嘢好公平，你嘅演技好與壞，會留喺觀眾腦海，唔會因為你攞咗好多個獎，啲演技就會出神入化，乜都好好睇。𠵱家我覺得轉咗去另一階段，如果唔攞張飛去試，到老咗一定會鬧自己，我唔想錯過呢個機會而後悔，得同唔得都叫試過，一定要畀自己試吓。」<br></p><p>摸索新範疇</p><p>天華稱明年才正式投入新工作，現在先享受假期，但他已很期待未來的工作，他興奮說：「心情好興奮，嗰種患得患失嘅感覺，好似去番初出道嘅時候，唔知嚟緊會發生乜事，好多未知之數會發生，呢個係娛樂圈最好玩嘅地方，所以好多人做咗走唔甩。我會當係上咗架帶你周圍去探險嘅車，希望喺呢架車度，撞到一個好導遊，帶我去遊歷，睇吓有冇啲新奇又好玩嘅嘢，最好梗係遇到啲以前未合作過嘅傑出電影人，等我又試吓另一種經歷。」他笑稱未有為今次遊歷定下時限：「千祈唔好俾呢樣去框住自己，我覺得係好儍。」</p><p>下星期，死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24  </p></body></html>