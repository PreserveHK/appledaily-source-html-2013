<html><header><meta charset="utf-8"><title>書麒百萬寶馬贈秋怡</title></header><body><h1>書麒百萬寶馬贈秋怡</h1><p>【九龍灣】王書麒同許秋怡呢對模範夫妻，轉吓眼今年已經結婚10周年，佢哋當年奉子成婚，囝囝Cody都10歲，一家三口成日都咁溫馨。呢個星期二正係佢哋結婚10周年紀念日，日前7點幾，書麒開佢部白色平治C63，載住老婆同囝囝出動，去咗九龍灣國際展貿中心嘅車展，據知書麒打算送部寶馬X6畀秋怡做禮物。</p><p>秋怡：好開心呀</p><p>着紅tee嘅書麒帶住母子裝嘅秋怡同囝囝，先同汽車經紀攞資料，跟住佢哋就不停睇泊喺度嘅靚車，情有獨鍾寶馬嘅秋怡對一部標價118萬嘅黑色寶馬X6好有興趣，佢哋仔細圍住部車睇，書麒仲踎低睇埋車頭，秋怡就同囝囝商量。書麒有見秋怡為咗頭家平日好慳儉，為咗獎勵呢個賢內助，所以大手筆送新車畀佢。秋怡一家睇完車，就去交停車場費揸番自己架平治離開。</p><p>秋怡獲老公送車做禮物，佢風騷到喺微信朋友圈上載咗10年前同書麒嘅結婚舊照緬懷一番，秋怡噚日喺電話度話：「好開心呀，不過下次老公送嘅大禮，可能要等到結婚20周年啦。」<br>採訪、攝影：黃曉程、徐錦池</p><p>下星期，死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24  </p></body></html>