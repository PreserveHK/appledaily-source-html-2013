<html><header><meta charset="utf-8"><title>隔牆有耳：辦家長日收回條　科大被嘲小學雞　科大學生會長：宜改辦開放日</title></header><body><h1>隔牆有耳：<br>辦家長日收回條　科大被嘲小學雞　<br>科大學生會長：宜改辦開放日</h1><p>【隔牆對論】<br>大學生「小學生化」，直升機家長、怪獸家長大舉入侵大學，科大明日首辦「家長日」，有逾千名家長簽回條表明出席。港大、嶺大和教院等院校也有類似活動，從事中、大學生輔導工作的理大學生輔導主任崔日雄指，外國院校也有家長日，不足為奇，有助家長了解子女的大學生活；科大學生會會長石毅俊則認為，「家長日」之名易與中小學的家長日混淆，令外界有誤解，認為應改成開放日，由學生決定是否邀家長參加。大學之道，在明明德，父母不知先後，子女豈能近道？　<br>記者：白　琳　倪清江</p><p>記：《蘋果》記者   <br>石：科大學生會會長石毅俊</p><p>科大入口迴旋處有一個大型地標，是一個紅色日規，科大人俗稱其為「火雞」。校方舉行家長日消息曝光，被譏將「小學雞」文化引入大學。明日的活動主要是參觀實驗室和宿舍，各學院將講解課程和教學方法。石毅俊表示，學生會曾質疑校方舉行家長日的必要性，並認為家長日之名令人以為是派成績表、見老師。<br>記： 科大明日首次舉行家長日，不少學生不表贊同，網民又譏諷大學中學化，你認為是否校方失誤？<br>石： 名稱上有誤導，因為家長日普遍係指中學家長日派成績表。港大都有類似活動，但係叫家長資訊日，令公眾知道同中學嗰種家長日唔同，科大就冇考慮呢方面，變咗公眾以為係咪大學生拎成績表，家長同教授傾偈。<br>記： 家長日邀請信附有家長回條，要家長答覆會否出席，是否另一個錯？<br>石： 學生會邀請嘉賓參加活動，都會發出邀請卡畀佢哋，等佢哋回覆會否出席。我屋企都收到家長日邀請卡，但要家長簽回條，令人覺得好中小學。我覺得校方成個處理手法都係好中學諗法：舉行家長日，跟住我畀回條家長簽。<br>記： 學生會一早知悉校方舉行家長日，有否提出反對？<br>石： 早前與校方傾過家長日存在意義，科大校園開放畀大眾，連圖書館都可以入，學生都可自己帶家長入嚟參觀，所以質疑係咪有需要搞家長日。校方話收到一啲家長寄信、電郵嚟查詢子女情況，主要係學術方面，既然需求同供應同時存在，不如都舉辦一次家長日。</p><p>記： 科大最終沒有取消家長日，可以如何作出補救？<br>石： 首先一定要改名，減少誤導性。聽日嘅活動同畀中學生嘅資訊日差唔多，都有展板同導賞團，帶家長參觀吓校園設施、實驗室、宿舍環境，介紹學生畢業出路等等。如果性質同入學資訊日差不多，可以改成開放日，開放畀公眾，唔係只針對家長，各界人士都可以參加，因為有其他人都會想嚟科大。<br>家長入到嚟，校方應同佢哋講係時候放手，好似話如果你哋發現仔女成個禮拜或成個月冇返屋企係正常，因為大學（生活）係好獨立，好多活動同學習，如果咁講嘅話，出嚟效果就好唔同。如果係勸家長放手，（學生）反而鼓勵大學咁做。<br>記： 有否聽過科大有怪獸家長？情況是否普遍？<br>石： 從校方方面聽到，學生考得唔多好，有家長寄信畀教授查詢原因或者要求加分，不過只係小部份。有啲家長好緊張仔女，為仔女抱不平，覺得成績咁樣會唔會係教授問題，但有啲係過咗位，學生係可以自己處理到成績、個人發展，要負最大責任。<br>有見到新學年家長幫手搬入宿舍，係多嘅，最主要原因係多嘢，所以我覺得合理。如果每日爸爸媽媽都跟住佢，就好有問題。<br>記： 你認為為何現今家長會如此緊張子女讀大學？<br>石： 係精英文化帶出結果，𠵱家有講怕「輸在起跑線」，家長都知道要不斷培養子女，由3歲開始學英語拼音、小學要考到八級鋼琴，好好裝備自己，等我哋一出社會就係精英。所以父母會幫我哋鋪排，但會令青少年少咗嘗試機會，等到大學先至學獨立，家長應該放手。<br>記： 多間大學都舉行家長日或類近活動，有否擔心影響外界對大學生印象？<br>石： 從自由角度睇，學生有自由，家長都有自由了解子女，呢個無衝突。不過另一角度睇，院校搞家長日係咪會令人覺得大學生冇自理能力，呢個係我哋關注。<br>青少年慣咗做「低頭族」，少同屋企人溝通，令到家長可能透過呢個渠道，去了解仔女。但家長會否將照顧中學生、小學生文化帶到大學，係潛在令人擔心嘅問題。<br>記：你父母明日會否出席家長日？<br>石： 佢哋唔會出席。舊年我都有帶爸爸媽媽入嚟睇吓宿舍，同佢哋講吓上堂情況，但冇帶去見教授。佢哋睇完話幾好呀、幾特別。我覺得向父母交代，係作為成年人責任。自己帶家長入嚟，唔可以當係小學雞文化。<br><br>mailto:pf_lee@appledaily.com</p><p>下星期，死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>