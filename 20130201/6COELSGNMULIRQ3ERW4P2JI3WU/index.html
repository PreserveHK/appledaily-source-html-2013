<html><header><meta charset="utf-8"><title>好不主席：有奶不是梁 - 盧先亞</title></header><body><h1>好不主席：有奶不是梁 - 盧先亞</h1><p>講真，一般大眾不一定會將「民主、法治、人權」這些所謂核心價值的東西，天天擱在心上，所以也造就執政者易於砌詞並轉移視線，說甚麼解決民生問題方是要緊。而民生問題本無大小，即係乜都包，所以「民生冇小事」同「阿媽係女人」的說法一樣，點都係有一定道理。至於普羅大眾平日對政府的要求，不外乎兩件事：「唔好阻我搵食。」同埋「唔好搵着我啲仔女嚟搞。」所以去年最終釀成一場公民運動的「國教風波」，其中參與者就有不少是從沒上過街的媽咪！</p><p>事實上，現屆政府確實沒話可說，前事不忘，後事更「鑊」，呢次仲要係瀨晒兩瓣「搞着我啲仔女搵唔到（奶）食！」又點會唔同你死過！本應小問題一樁，卻因政府後知後覺，緊張情況越演越烈，頃刻已成「民生大件事」，如果唔係，又使乜要將「奶粉」列為法定儲備商品，並受到管制。反正到現在才出手，只似收拾爛攤子，但願不要再擾民傷和氣就好。<br>自從內地毒奶粉事件曝光後，國人對非國產奶粉的需求大增，這都不是一朝一夕的事。陸客海外「掃粉」的報道時有所聞，各國亦要嚴陣以待。香港得天獨厚是內地水貨客「快、靚、抵、正」的各式貨源供應地，內地渴市的「奶粉」，又怎會不在搶購之列。北區媽媽早已叫苦，惜政府卻充耳不聞，或錯判只是個別事件，一隅所見。<br></p><p>奶荒蔓延　官員仍無動於衷
</p><p>到水貨客轉戰其他區域「犯案」，災情蔓延，我們的官員還是無動於衷。不然，高局長怎會在上星期仍一而再、再而三的表示，根據本地奶粉供應商的答覆，現時香港奶粉的供應充足，因此政府暫沒需要採取更嚴厲的措施去干預市場，且不會再作討論。而早幾日CY喺行政會議前夕，都主動回應奶粉問題，不過連例牌嘅「加大力度」都冇，又係表明現時奶粉整體供應充裕，並稱「希望能夠通過跨部門、同埋香港和兩地之間的聯手工作，確保奶粉可以能夠比較方便地去到媽媽和嬰兒手上。」<br>典型的官腔偽術，內地在食物安全上打假不力，執法不能，所以先要「求諸外奶」，其實只要香港把好關，又點使驚動到兩地聯手呀？一個唔覺意（其實都預咗），中港矛盾又再因為梁班子的拙政而添新怨。至於本地媽媽還有多少罐奶粉在手，嬰孩還有多久始要捱餓，也就預告這所謂「急市民所急」嘅政府，下一場的管治危機何時又爆。<br><br>盧先亞</p></body></html>