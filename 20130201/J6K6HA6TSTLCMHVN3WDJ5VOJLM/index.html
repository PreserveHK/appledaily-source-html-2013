<html><header><meta charset="utf-8"><title>宗師駕到　港大千人朝拜</title></header><body><h1>宗師駕到　港大千人朝拜</h1><p>王家衛執導、梁朝偉與章子怡主演，耗資達2.6億人民幣的電影《一代宗師》在港上映21日，截至前日票房約有1,867萬，內地約收2.7億，成績尚算不錯，還掀起葉問熱潮，連香港大學昨日也舉辦《一》片對談會，邀請偉仔、動作指導袁和平和劉家勇出席，當1,000名港大師生見到偉仔時，都表現得相當熱情，令偉仔大受感動。</p><p>王家衛執導的電影《一代宗師》上映以來反應不俗，香港大學昨在港大本部大樓陸佑堂舉行《一》片對談會，1,000張門票在兩小時內被搶光，還有600名港大生在候補名單內，反應熱烈。主角梁朝偉帶領袁和平和劉家勇進入會場，即引發全場歡呼及拍掌。<br>偉仔稱是首度參加這類對談會，準備與港大師生們分享拍《一》片時的感受。問他為何如此落力宣傳？他笑說：「我一向落力宣傳㗎，部戲拍咗咁長時間，都想同大家分享吓，好似拍開頭落雨嗰場戲就辛苦啲，其他場面就算拍到受傷，都覺得係小事，因有時去滑雪或滑水都有受傷。」</p><p>偉仔爆冇續集</p><p>問偉仔《一》片會否拍續集？他說：「我諗唔會拍續集啦！對我嚟講，打唔係問題，但我想試第二樣嘢，演員應該試多啲唔同嘅嘢。」有傳偉仔不滿王家衛刪掉他不少戲份，偉仔否認說：「哈哈！真係笑死人，點會呢！以我同佢嘅交情，我係唔會計較，我只喜歡演戲嘅過程，講真𠵱家我乜都有啦！出道30年，仲要攞乜，都50幾歲人，𠵱家我反而想付出，放假就去做吓慈善公益事，幫吓有需要嘅人。」問到《一》片會否有加長版在柏林影展放映？偉仔說：「我問過王家衛，佢話呢個世界有消費者委員會，又有加長版的話，對觀眾唔好，所以導演話唔會有加長版，只不過有啲內容唔合外國人睇就會刪咗。」<br></p><p>謝票百人圍觀
</p><p>袁和平被問到甄子丹與偉仔同樣演過葉問，哪一個較好？他說：「兩個都唔同風格，兩個都好，不過如果偉仔要拍純功夫片，就會差咗少少，要再受訓練，不過偉仔啲動作感覺其實好好。」三人完成對談會後，約傍晚6時轉到旺角朗豪坊戲院地下舉行謝票儀式，吸引百多名途人圍觀，為添熱鬧，大會安排醒獅及點睛儀式，由劉家勇負責舞獅頭。<br>採訪：溫敏芝<br>攝影：仇志德</p></body></html>