<html><header><meta charset="utf-8"><title>甄子丹鯨吞10碗拉麵</title></header><body><h1>甄子丹鯨吞10碗拉麵</h1><p>【尖沙嘴】甄子丹孭飛嘅3D電影《冰封俠》前晚喺尖沙嘴棉登徑開工，劇情交代扮冰封俠嘅子丹穿梭時空嚟咗現代，但佢出現嘅地方咁啱開緊萬聖節P，所以子丹一身古裝造型冇俾人揭穿。由於子丹冰封咗400年，所以佢醒番就好鬼肚餓，見到派對有拉麵食，佢狂啃10碗，成戙碗叠咗喺面前，子丹個嘴含住條麵個look超級搞笑。子丹見到牛頭馬面行埋自己身邊，佢好擔心自己落咗地府，對佢哋非常抗拒，子丹仲出招踢佢哋坐緊張凳㖭，令佢哋出醜跌落地，子丹就喺呢度邂逅咗黃聖依，同佢一見鍾情。</p><p>出動近百臨記</p><p>為咗呢場戲，電影公司特別封街拍攝，仲將現場佈置成嘉年華，現場安排咗近百老臨，人頭湧湧，附近居民同途人都圍觀湊熱鬧。石詠莉、莊思敏同胡耀輝等都過戲癮扮鬼扮馬客串，莊思敏嘅小野貓look好搶眼。導演羅永昌同子丹未埋位就唔停密密斟，溝通得好啲，拍起嚟就寧舍爽手。<br>採訪：溫敏芝<br>攝影：陳志嵐</p></body></html>