<html><header><meta charset="utf-8"><title>Baby唔搵快錢<br>但求抱財神</title></header><body><h1>Baby唔搵快錢<br>但求抱財神</h1><p>Angelababy昨日一身喜慶紅裙抱抱財神。Baby自爆攬四年紅足四年，希望財神長命百歲，自己可以攬住紅足12年。談到日前𡃁模霸王餐事件，揭露有𡃁模為搵快錢走捷徑，Baby揚言不會出席有償飯局，慶幸入行以來耳根清靜，沒有同類工作邀請。</p><p>身穿紅裙的Angelababy，昨日與兩個師妹「翻版薛凱琪」Hilary、Panny到尖沙嘴出席新春活動。Baby的裙子有點鬆露出事業線，她見到兩歲BB財神時非常雀躍，開心逗小財神玩，但BB財神就心情麻麻，扁扁嘴想扭計，搞到Baby忍不住笑。<br></p><p>致力男女平等</p><p>之後Baby攬住大財神不放，她說：「攬咗四年喇，呢四年事業上發展好好，好旺我，所以年年都返嚟，希望攬足12年，同埋希望財神長命百歲。」她剛獲聯合國婦女署頒發2012年度突破女性稱號，Baby大感榮幸：「覺得更加有責任感，之後都想幫多啲女性，好多地方對女仔都唔公平，希望促進男女平等。」<br></p><p>情人節空中過</p><p>新年將至，Baby指年初一將在美國工作，情人節估計會在飛機上度過，豈非沒時間去黃曉明家拜年？她說：「睇機會啦，佢都開始拍戲喇，佢好搏，希望佢用賺到嘅錢，做多啲善事。」問她不為男友的蜈蚣腳心痛，何不叫他休息？Baby說：「我病嘅話都一樣，叫我唞吓我會好開心，但會繼續做。」<br>談到日前爆出的𡃁模案，昨日被警方證實為以「虛假藉口促使他人作非法的性行為」，揭露𡃁模為搵快錢走捷徑，問Baby曾試過被人提出有償飯局嗎？她說：「從冇聽過，冇入過我耳仔，好幸運。」師妹Hilary也說：「我只做公司幫我接嘅job。」<br>採訪：梁錦雯<br>攝影：陳志嵐</p></body></html>