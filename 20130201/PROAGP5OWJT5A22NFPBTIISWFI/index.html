<html><header><meta charset="utf-8"><title>馮仁昭四圍超：接家蔚出院天明讚囝囝識變臉 - 馮仁昭</title></header><body><h1>馮仁昭四圍超：接家蔚出院<br>天明讚囝囝識變臉 - 馮仁昭</h1><p>周家蔚啱啱生完囝囝TJ，噚日中午12點幾由老公洪天明接出院，由於擔心人多有細菌，天明預先安排囝囝由秘道返屋企，家蔚喺instagram放上囝囝新相，萌爆TJ面圓鼻大，十分可愛。</p><p>素顏嘅家蔚個樣有啲攰，但提起囝囝就好起勁：「我會自己湊BB，都有陪月幫手，𠵱家食完嘢就要餵佢，不過佢好乖，我知唔讚得，但真係忍唔住。」天明全程攬實幫老婆保暖，佢話後日返內地開工，𠵱家最緊要買部靚相機送畀老婆：「囝囝呢幾日個樣都唔同，頭嗰日真係似爸爸（洪金寶），但𠵱家就似我，今次返返內地個幾月，梗係要買部好啲嘅相機，捕捉BB每個樣。」</p><p>探B要消毒</p><p>天明仲話會幫TJ擺百日宴，但只會同家人飯敍，又建議親友𠵱家唔好嚟探囝囝，佢話：「我哋驚有細菌，如果嚟，要沖涼換衫消毒好晒先可以。」家蔚話已經有人申請飲頭啖薑醋，因為飲完會快啲生：「不過我唔講得係邊個！」而謝天華同老婆噚日就去醫院探BB，仲讚TJ好得意。<br>撰文：馮仁昭</p></body></html>