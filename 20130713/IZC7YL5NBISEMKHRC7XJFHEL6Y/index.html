<html><header><meta charset="utf-8"><title>體壇拾趣：花招襲濠江哈林等你入隊</title></header><body><h1>體壇拾趣：花招襲濠江<br>哈林等你入隊</h1><p>提起美國籃球，自然諗起NBA，其實仲有一支聞名於世嘅哈林花式籃球隊（Harlem Globetrotters），今晚佢哋首次喺澳門金光綜藝館開騷；教練Blacklock噚日接受本報訪問時話，哈林無分國界，香港人都有機會成為球隊一分子。</p><p>訪北韓見過金正恩
</p><p>哈林籃球隊各人身懷絕技，喺球場上玩棟篤笑、扮鬼扮馬都冇難度，最勁就係大玩花式入樽，喺YouTube有成千上萬嘅精華片段，令唔少人羨慕，甚至夢想加入球隊。自2011年開始擔任主教練嘅Blacklock，曾經喺1974至87年以球員身份，喺62個國家表演；佢𠵱家其中一項工作就係挑選新血，「每年我哋都搞夏令營，有亞洲人、南美洲人、歐洲人報名參加，希望成為球隊一分子；無論膚色、性別，我哋係人人平等。見工嗰陣，我發現好多人忽略咗笑容；哈林球員係表演者，講求投入，令觀眾開心，單靠球技、體能係唔得㗎！但有樣嘢可以肯定，就係球員人工唔錯！」<br>由1927年起成立至今，哈林都係美國文化象徵，曾經喺冷戰時期到過莫斯科表演，今年2月再同政治再扯上關係，隊員Moose同前NBA公牛球星洛文到訪北韓，Moose仲喺北韓領袖金正恩面前玩入樽，「我同金正恩冇乜傾偈，我覺得平壤比想像中好，最估唔到係好多人識得打籃球。呢次去北韓引起好大爭議，如果平壤再邀請我哋，我都會去，只係想令啲北韓平民開心吓。」<br>哈林一年平均有成200場演出，球員可以體驗各地文化，亦成日鬧出笑話；好似今次濠江之旅，另一隊員Hacksaw話：「今朝食早餐，我哋將煙肉、蛋同烤鴨撈埋一齊食，味道幾得意。」一講到最難忘嘅一場騷，有個兩歲大囝囝嘅Ant就認真起嚟，佢回想起幾年前話，「嗰場表演畀患咗重病和癌症嘅小朋友睇，見到佢哋開心，但自己心裏面好唔舒服，因為佢哋好快就離開人世，完場後特別帶佢哋到後台參觀。」哈林表現今晚8點開騷，9,000張門票尚量少餘，門票80至668蚊，香港快達票同金光綜藝館即場有售。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>