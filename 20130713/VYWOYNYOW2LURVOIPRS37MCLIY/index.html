<html><header><meta charset="utf-8"><title>求驗客手記：亞視播波求其搵主持</title></header><body><h1>求驗客手記：<br>亞視播波求其搵主持<br></h1><p>《哀》無綫勇奪洲際盃、世青盃同下年世界盃直播權後，亞視都不甘示弱，盡擸英超三雄阿仙奴、車路士同利物浦今夏嘅亞洲之旅直播，當中仲有場拜仁慕尼黑對巴塞隆拿嘅哥帥倒戈戰㖭（見附表）。盛傳今次係馬會買咗直播權交畀亞視播，佢哋嘅製作五組總監蔡錦豐就一口否認。<br>佢噚日帶埋一眾亞洲先生、小姐喺郵輪搞咗場水球大戰造勢後，豪言播波係免費電視台嘅責任，仲密謀爭取更多運動賽事直播。之但係今次講波陣容，除咗前港腳徐國安外，主力就只有曾參戰亞洲星光大道嘅黃文韜，同主持開兒童節目嘅伍偉樂。想知兩位講波新丁得唔得？聽晚9點半兵工廠對印尼明星隊就有得睇啦。<br>另外，話說有個叫阿星嘅阿仙奴粉絲，喺Instagram分享一張法比加斯效力兵工廠時嘅4幅組圖，點知法比仔就用佢個官方賬號畀咗個讚（下圖），令人相信佢仲好懷念喺阿仙奴嘅日子。</p></body></html>