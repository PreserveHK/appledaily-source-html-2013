<html><header><meta charset="utf-8"><title>周末人物：食滿漢宴　每人盛惠萬五</title></header><body><h1>周末人物：<br>食滿漢宴　每人盛惠萬五</h1><p>【富人象徵】<br>胡珠跟滿漢結緣，源於六十年代拜廣州大三元世界級名廚吳鑾為師。65年師傅在九龍城百好酒樓設滿漢，當年他還是學師仔，「做過兩次，為新馬仔及鄧肇堅爵士設宴，那時我經驗尚淺，為了鑽研擺設方法，幾日冇瞓過！」</p><p>海狗魚似道士修煉</p><p>他創辦新光酒樓後，也擺過幾次滿漢，名廚甄文達帶了一群洋人朋友來，洋老饕口耳相傳，又再來了幾團人。對上一次的大型滿漢，是去年11月為中華廚藝學院辦的百人宴，每位盛惠萬五蚊，「好多人幾廿年來冇機會食，有機會一試的都話畢生難忘，當咗自己係乾隆、慈禧。」<br>77年在國賓酒樓的滿漢，每席索價10萬元，足可載入飲食史冊。<br>時至今日，滿漢仍是達官貴人的象徵，「宮廷不吃寡婦菜，所謂衣食同源，皇帝每一餐都是精華，乾隆活到89歲、慈禧80幾歲都紅顏白髮，就是因為食物都要最好。如山瑞加海狗魚，名為『九魚獻瑞』，堪稱國宴中的國宴，海狗魚修復力強，在靚水源生長，好似道士修煉；山瑞則骨膠原豐富，幾咁滋補。」</p></body></html>