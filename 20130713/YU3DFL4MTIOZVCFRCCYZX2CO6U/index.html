<html><header><meta charset="utf-8"><title>失戀喪父打擊想輕生李若彤哭訴情緒病困5年</title></header><body><h1>失戀喪父打擊想輕生<br>李若彤哭訴情緒病困5年</h1><p>最近曾志偉徵召退隱女星復出拍無綫新劇《Aerobic Girls舞室保衛戰》，原來該劇七位女星同樣命途坎坷，除了近日宣佈結束十二年婚姻的江欣燕外，連蟄伏十年的李若彤（Carman）亦受情緒病折磨！外表剛強的李若彤日前哭訴數年前在喪父之痛及情傷打擊下患上抑鬱症，一度想過自殺！被情緒病困擾五年，是她最黑暗的日子。</p><p>當年憑小龍女一角驚為天人的李若彤，事隔多年後，最近容光煥發出席無綫新劇記者會，成為當日焦點，誰都看不出原來Carman曾受情緒病折磨！03年與商人郭應泉拍拖後，Carman即淡出娛樂圈，她日前在金鐘接受本報專訪時，坦言拍拖多年都沒結婚打算：「只係拍電影、電視好辛苦，好攰想休息，我係戀愛大過天嘅人，當時另一半亦唔知乜原因唔想我做，慢慢就冇做。」當年Carman事業正處高峯期，但她只諗到另一半，問到可有後悔？她直言：「過去十幾年我係冇後悔，不過如果有得畀我重新行過，我絕對唔會咁樣行。」</p><p>為愛情煞停事業，可惜並未開花結果，Carman於08年與男友分手，過了一段行屍走肉、沒靈魂、沒目標、沒動力的日子，花了長時間去忘記、適應，情緒不太好，接着09年爸爸中風，兩種傷痛終令Carman崩潰，患上抑鬱症！談到這段時期，Carman忍不住流淚說：「過去五、六年係我人生中最黑暗，感情分開係潛伏點，跟住爸爸病係爆發點，爆發到有情緒病，有諗過自殺！企喺街，無端端諗行出馬路會點呢？有衝動想做呢樣嘢，係唔知點解。幸好上天畀個姨甥女我，湊佢係我最開心嘅時間，亦係佢救咗我，多謝妹妹畀我做媽媽嘅經驗。」</p><p>幸發哥當頭棒喝</p><p>及後Carman睇醫生治療，食藥半年曾治癒，但停藥後半個月因爸爸離世令情緒病復發，再食兩年藥，飽受病困五年之久的Carman說：「早前至覆診，我𠵱家唔錯，練緊EQ，醫生都話拍番劇好，工作有寄託。」Carman積極面對自己的病，不介意被人知道：「有醫生話當人唔介意畀人知自己有情緒病，會容易好番，我都唔介意畀人知，同家人講要包容我，除咗食情緒藥，姨甥亦係我一個藥方！」<br>過去十多年，Carman在內地也曾拍劇及做商演，不過亦推掉很多劇，曾說過再沒拍戲衝動的她，以冬眠來形容自己：「瞓夠咪起身囉！其實係舊年11月喺大陸工作返港機上遇到發哥（周潤發），佢問我仲有冇諗拍戲？我話冇，佢話人點可以唔做嘢㗎，佢講完我突然醒一醒。佢仲問我有乜興趣？我話鍾意運動煮嘢食，佢就話去考個健身牌，或好似謝寧咁，將興趣發展成事業。」</p><p>對愛情再沒憧憬</p><p>那時仍患有情緒病的Carman將湊姨甥女視為寄託，亦為姨甥報讀兒童心理學，當晚她將發哥的說話沉澱，但依然沒想過再拍戲，Carman說：「直到考試前幾日，從來冇搵我嘅志偉搵我，十年前同佢拍劇有好多開心回憶，當時助手都話未見過我咁開心、咁多笑容，嗰晚我發夢拍戲感覺好開心，早年我都會發夢拍戲，但感覺唔開心，好似係上天有咗安排（復出），亦好多謝發哥引導我去思考。」<br>問到對感情可仍有憧憬？Carman直截了當的說：「冇！即刻答到你，早兩、三年都有憧憬再拍拖、有穩定感情或結婚，慢慢冇呢個諗法，最緊要自己開心！𠵱家反而覺得有另一半煩喎，要交代又要擔心佢，舊年有朋友話我冇婚姻緣，我冇唔開心仲好釋懷，我好享受𠵱家生活。」對於新劇拍檔江欣燕離婚，李若彤經理人表示人家的私事不便發表意見，最重要欣欣開心。<br>採訪：羅美倫<br>攝影：仇志德<br>髮型：King Hui of IL COLPO<br>化妝：Ivan Lee</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>