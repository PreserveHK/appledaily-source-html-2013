<html><header><meta charset="utf-8"><title>電視撈飯：JJ高潮眼再現　嚇窒古惑仔</title></header><body><h1>電視撈飯：JJ高潮眼再現　嚇窒古惑仔</h1><p>鄭伊健呢排成日同班古惑仔兄弟包括陳小春、錢嘉樂、林曉峰同謝天華等，四出為11月嘅紅館騷做宣傳，前晚佢拉隊去將軍澳電視廣播城錄影無綫節目《超級無敵獎門人終極篇》，古惑仔組成「消失的光陰」隊Vs賈曉晨（JJ）、麥長青（麥包）、陳嘉桓同古明華嘅一隊。<br></p><p>嘉樂：屋企隻乸好惡
</p><p>喺《獎門人》見到JJ，梗會諗起佢玩啜乒乓波時嗰對高潮眼，曾志偉係咁叫班古惑仔同JJ玩啜乒乓波，JJ一埋位就現高潮眼，至於班古惑仔個個有老婆，擺明怕返屋企俾人罰企扭耳仔，所以同JJ玩啜波時好避忌，唔敢同JJ咁接近。阮兆祥見JJ現高潮眼就笑問：「你有冇諗住乜人？」 JJ即大發嬌嗲：「啲風吹我先咁！」就算小春對住陳嘉桓，一樣唔敢玩得放，志偉笑問：「怕丁丁（應采兒）呀？」小春話怕陳嘉桓師傅冼國林，最後有一對咀咗，不過係麥包同林曉峰。<br>玩食辣辣壽司時，其中一part林曉峰輸咗，佢話係嘉樂累佢要食，點知嘉樂還擊：「你以前都冇咁好戲，過咗亞洲（亞視）真係好戲啲！」林曉峰寸番嘉樂：「你都越嚟越似盛品儒，不如索性去亞視啦。」到唱爆波環節，林曉峰要講生仔秘方，嘉樂又要講點飛女，其中佢講笑：「屋企隻乸盈盈好惡！」另外要伊健講會令人面紅嘅嘢，嘉樂竟然教佢講夢遺，估唔到伊健照講。<br></p><p>原來伊健第一次嚟《獎門人》，問到係咪唔准講老婆蒙嘉慧（YoYo）？佢笑話：「唔會，我都有成日提。YoYo冇話嚟睇，可能知我實輸。」至於網民話天華喺無綫拍咗好多套《乜乜狙擊》劇，佢都話：「係㗎！嚟緊可能有《街市狙擊》、《幼稚園狙擊》。」<br>版主：陳基征</p><p>激戰拍續集，但家輝話唔敢再變筋肉人？<br>到底練定唔練？即睇足本《亂噏24》，專訪張家輝、林超賢！<br> http://bit.ly/appletalk24  </p></body></html>