<html><header><meta charset="utf-8"><title>藝術同學會</title></header><body><h1>藝術同學會</h1><p>繁星流動，和你同路，從不相識開始心接近……3個在同一所中學畢業的學生各奔前程，依廷專注水墨工筆畫，畫風溫婉；詠君以藝術探討生死；阿強在知專設計學院認識的最佳拍檔阿立，組成Dirty Paper，在插畫界大展拳腳。經常說藝術家們首個個人展覽是最精采，因為他們會赤裸地展現自己最真的一面。今天，這四位被藝壇看好的明日之星，就要告訴你一張紙可承載的重量。<br><br>記者：陳芷慧<br><br>攝影：劉永發、林栢鈞</p><p>學校無分好與壞</p><p>Dirty Paper第一個個展在奧沙畫廊舉辦，以《過去式》作為主題備受注目。阿立和阿強，一動一靜，確是沒有共通點，唯一就是他們都是愛藝術，不愛讀書，會考成績不理想然後進知專設計學院成了同學。「今次展覽有幾幅作品，《香港中學分佈圖》、《我們最好的學校》、《我們最差的學校》等，我哋想強調學校不應該分好同差，而學校校規亦唔一定啱。」阿立言。Dirty Paper這兩位年輕人不斷自我省察，在別人否定和自我肯定中找出發展的縫隙。本地藝術家石家豪對他們的評價：「他們進步了很多，筆觸更爽快明朗，不再留有從前又擦又改的痕迹，不再那麼Dirty了。」對！正如他們個人本身，磨練過後，煥然一新。是次個展他們分道揚鑣創作，阿立繼續以校園那些年為主題，將幼稚園至小學的畢業證書和成績表重新繪畫。「重新繪畫的成績單，同成績單本身的意義大不同。因為呢個過程係將過去帶到現在。」他憶述：「記得揀中學時，為咗唔入band 5學校所以要跨區，最後入咗青衣一間學校，但中三被踢出校，去到東涌讀書，有啲同學仲吸毒。我記得上堂嗰陣，全班只有我一個冇瞓覺，老師仲問我點解唔瞓覺。」不用細看阿立的成績單，已經看到滿科通紅，真的不介意？「畀晒你睇，唔介意。以前當然聽過爸媽講『讀屎片』，當時梗係難受啦。今日，佢哋以我為榮。」</p><p>福福的背影</p><p>今日的阿強，亦非昔日中學時代的阿強。從前老師對他的評語是，有很好的潛質，很熟練的技巧，但欠缺表達意念的能力。今日的他令人眼前一亮。展覽中阿強完整地展示《貓樂園》、《你想到哪裏去》兩個系列，抒發他對逝世貓兒福福的思念。「其實係因為電腦故障，冇晒福福的相片。所以將自己對福福的記憶透過畫作重現。」大部份作品只看到福福的背影，亦能感受到牠的寂靜和無奈。最後兩幅作品《And You Told Me You're Right》及《One Day You Will Be There》互相映照。「因為我唔敢帶佢出街，佢成日喺張床望向窗外的草地。我哋只有喺佢死後把牠埋葬在那裏。」</p><p>Dirty Paper 《過去式》展覽</p><p>日期：即日起至9月30日　<br>時間：上午十時半至下午七時<br>地點：觀塘鴻圖道73-75號建大工業大廈5樓奧沙畫廊</p><p>將恐懼化作藝術</p><p>我站在一幅巨型的黑白相片前，相中是機艙內部，良久才發現相中的所有乘客都是鄺詠君（阿水），她或是低頭，或往窗外看，乍看平常的畫面，但黑白照片上燒焦的痕迹讓人感到有點不安，但這種不安，來自一個美麗的名字，「晴空亂流」──難以預測的空中氣流。意外永遠在人最無防備時發生，阿水經歷過傷痛，令她對生活充滿恐懼，誘發出她對生死探索的追求。「今次的作品都係同意外有關，表達我對生死不能預測的恐懼。因為我細個搭飛機喺颱風中遇到氣流，埋下陰影，呢幅畫就係想表達意外永遠可以喺你最無法預計的情況下發生。而整個創作係面對自我恐懼的過程。」她續言：「我本身真係唔係樂觀的人。早前晚上睡前撞傷脊椎、大牙無故出現裂痕而壞死……可說是禍不單行，所以我就創作咗X光燈箱，利用電擊的效果表達痛楚。我平時好驚搭『亡命小巴』，於是我喺創作過程中不斷搭小巴，影咗一張相，再繪畫撞車時玻璃碎裂橫飛的畫面。我又諗，如果碎片刺入眼會點？於是我創作另一個裝置，將眼睛的圖片放入玻璃碎片中，觀眾在鏡中再看自己的眼睛，聯想意外有可能發生。」她說的時候還緊張得握緊我的手。勝過恐懼了沒有？「部份。我已經唔驚搭小巴。但當我為創作睇咗好多空難片之後，我依然好驚。」</p><p>花掉積蓄　搞好個展</p><p>她緊張地問：「係喎，你覺得展覽點？」「很好。作品中完全地承載自己的恐懼，毫無保留地表達自己。」然而，有誰會收藏這些令人充滿恐懼的作品？「真係唔知。今次個展我都覺得好大壓力，用咗差唔多所有積蓄。我知道呢啲題材未必討好收藏家，但我唔理喇，最重要係表達到我自己係一個點樣的藝術家。」反正，在香港人眼中，藝術家應該係窮。「曾經有位auntie安慰我話好多人讀藝術，但畢業後唔一定做藝術。之前有人買我啲畫，阿媽都唔敢相信，講笑話睇中我個人，唔係啲畫。所以，除咗探討生死主題，今次展覽我特別創作兩幅畫作，將人像切割成砌圖般，表達出商業社會將人變作一式一樣。」</p><p>鄺詠君首個個人展覽《晴空亂流》</p><p>日期：9月19日至10月12日<br>時間：早上11時至晚上7時<br>（周日及公眾假期休息）<br>地點：中環雲咸街31號C-D座2樓嘉圖畫廊</p><p>現代工筆畫</p><p>梁依廷，雖然中學會考成績不俗，但還未等到原校收生放榜，她已跑到體藝面試了，反正早知藝術是她唯一的出路。畢業後，同學們在性格上都有些少的改變，阿水和阿強少了中學時代的瘋狂，多一分沉靜和認真，惟獨依廷始終如一，像她的畫風一樣溫婉，只是我們都沒想到她會專注發展中國水墨畫。自從中二那年她參加過學校的國畫班後，直至中六才再接觸水墨畫。「預科時只係玩吓畫過一兩幅水墨，點知有人鍾意，買咗我幾幅水墨，慢慢培養出興趣，大學時也主修水墨。」依廷說。她上月剛在Artify Gallery結束其水墨畫的展覽《「筆」能言喻：夢寐及思緒》，反應不俗。</p><p>場地提供：浸信會呂明才中學</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>