<html><header><meta charset="utf-8"><title>專題人物：同事踢爆除衫攬女盛男Rocky：我重道德</title></header><body><h1>專題人物：同事踢爆除衫攬女<br>盛男Rocky：我重道德</h1><p>無綫真人騷《求愛大作戰》參賽者臭史越揭越多，肌肉醜男Rocky（黃憲麟）更被踢爆四年前捲入一宗強姦案，日前當事人高調開記招，卻十問九唔答。Rocky接受《爽報》專訪，刻意營造癡心情長劍的美好形象，自言過去只拍過三次拖，用情專一，並多次自稱好人。但Rocky同事爆料，指當事人曾經借醉行兇，以戰狼300造型在女同事面前大跳艷舞，「話佢自己係好人？根本係講大話！」。<br>記者：潘婉玲　攝影：胡智堅、鄧振權</p><p>Rocky的facebook除了自拍騷肌照，更多的是夜場攬女照，「我認我貪玩，如果除褲喺條街行唔犯法，我會做㗎！」縱橫夜場，卻自言從沒試過一夜情，也沒嫖妓，「我分得好清㗎，你唔覺得錯㗎咩？」又說：「我道德觀念好重㗎，傷害唔到人，做乜都得。」<br>Rocky在訪問中佔盡道德高地，但早前有雜誌踢爆，他曾於2009年捲入一宗強姦案，請問道德觀念有幾重？「其實我真係冇嘢唔可以畀人知，都想佢（雜誌記者）打畀我，畀機會我澄清」。記者洗耳恭聽，「總之我冇案底，清者自清，我相信呢個世界係有真理」。<br>他望穿秋水等待該雜誌打來，原來只想說一句「清者自清」，那跟「不作回應」有何分別？「分別係我有同你講嘢」。那雜誌引述一段短訊，有人自認強姦犯，是否出自他本人？「我唔會認亦都唔否認！」語言偽術媲美梁振英，只欠一句「I don't have any comment on individual cases.」</p><p>損形象累同事失生意</p><p>Rocky多次強調自己是好人，但他任職的康宏理財，有同事踢爆其另一秘聞：「舊年annual dinner，佢飲到醉晒，自動除晒啲衫，攬住啲唔識嘅女同事，話要自拍！」好戲在後頭，各同事唱K直落，Rocky情緒高漲，脫剩一條貼身熱褲，一身戰狼300造型闖入隔離K房，在女同事面前扭動下身大跳艷舞。Rocky近日高調博出位，也累及幾名女同事失去生意，「個客問：『其實你哋嘅操守有冇問題？我要認真考慮吓你哋公司啲人嘅道德。』最後都冇簽到單」。<br>記者就上述指控向Rocky求證，他說：「呢啲我唔會回應，我亦唔需要回應，人哋點講係人哋嘅事，我控制唔到。」但他承認公司已對他採取行動，「公司同我溝通過，send email notice（發電郵通知）咗我，所有嘢ok咗，警告？要有嘅action（行動）做咗，乜嘢action？我唔需要回應你嘅問題」。對於同事投訴Rocky影響公司形象，康宏理財行政總裁馮雪心表示：「如果佢做唔到嘢，做錯嘢，會（開除）；但如果純粹因為佢最近咁高調，就唔會。」<br>Rocky自稱29年來只拍過三次拖，長則幾個月，短則兩星期，每次皆慘遭拋棄，初戀更不知對方有男友，自己淪為小王。「其實每一段，我都抱住唔排除做老婆嘅心態一齊，唔使好長時間，我都可以好愛」。可有檢討被飛原因？「可能佢俾我外表呃咗，一齊咗發覺唔係呢回事。我外表係熊人，入面係女人，好扭擰」。</p><p>孔子修身變瘦身　拒愛肥妹</p><p>由原本230磅的大肥仔，變身今天六嚿腹肌的大隻佬，原來因為受過打擊，「有一次搭巴士，上層滿晒，得我隔籬有個位，有個女仔行上嚟，我特登坐埋少少，佢望到都返落去，我做錯啲乜嘢呢？」因此自卑？「肥仔心底裏都係自卑，嗰陣從來冇諗過追女仔，覺得完全唔關自己事」。<br>Rocky的起心肝減肥，但自言不為媾女，「我𠵱家九成唔係for外表，我for呢度（意志），做gym一啲都唔enjoy㗎！好辛苦㗎！但係我都日日做。咁辛苦都做到，我仲有乜嘢做唔到？」自言近來有幾名異性向他示好，但他婉拒，「我唔係咁易鍾意人，我講feel，唔係身材好好我就鍾意」。<br>曾經肥過，現在卻抗拒肥妹，「唔會（接受）囉！正所謂修身、齊家、治國、平天下」。記者還以為聽錯，孔子說的「修身」是指個人修養，而不是減肥，如果齊家治國之前必須減肥，恐怕國家主席習近平要立刻下台。當下記者善意提醒Rocky，但他堅持己見：「外表都係（修身）其中之一㗎！」孔子作為萬世師表，奔走列國，最終換來鼓吹減肥消脂的誤會，恐怕在天有靈也哭笑不得。<br>只怪孔子誤他半生，令他由肥變瘦，也由自卑變自大，急不及待跑上《求愛大作戰》展示身段，「將自己最真嘅一面show畀人睇，了解到自己係乜嘢人！」即使如今無人不曉，他還是要與真人騷另一位參賽者Cyrus成立網站WECANDOIT.hk，展示「修身」成果，「我唔係自戀，係好想分享我嘅故仔畀人聽，我肥嘅時候冇諗過自己𠵱家咁嘅樣」。<br><br>你想爆？幫你爆！<br>熱線電話：2990 7225<br>WhatsApp：9131 4511<br>mailto:Bom@sharpdaily.com.hk</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>