<html><header><meta charset="utf-8"><title>遊行公式化　踢唔郁政府　鷹派抬頭　7.1抗爭升級</title></header><body><h1>遊行公式化　踢唔郁政府　<br>鷹派抬頭　7.1抗爭升級</h1><p>「對抗戰廿年嘅泛民失望嗎？對阻撓抗爭嘅左膠憎恨嗎？對和理非遊行無果憤怒嗎？一於發洩、控訴、恥笑、惡搞、思考，幫香港勇武抗爭啦！」臨近7.1，一群網民在facebook開group討論7.1當日表達訴求、爭取民主的應有手段，群組名為「我以後唔去左膠民陣唱K團遊行」，加入的人不多，但類似的反思，其實早在數年前已經有人提出。</p><p>隨着中央與香港政府對落實真普選的承諾與港人訴求的落差越走越遠，加上警方鎮壓不斷升級，香港激進勢力逐步抬頭。2009年，首次有人在遊行後留守在政府總部繼續抗爭，此後每年7.1遊行後，總有一群人把行動升級，以求迫使為政者回應民意。有人覺得，和平理性非暴力的遊行已經足夠；有人認為，7.1大遊行已流於公式化，再沒「踢得郁」政府的動力。本報跟主張行動升級的80後社運人士周諾恆，與7.1大遊行主辦單位民陣召集人孔令瑜進行訪談，了解兩派主張不同抗爭手段的背後理念。<br>記者：蔡元貴</p><p>周諾恆問孔令瑜：如果和平遊行有效，一早有咗普選！<br>「我喺2009年開始參加7.1遊行，第一年參加就選擇留守政總。當年氣氛好熱烈，有人臨時呼籲遊行人士留守，結果有百幾人響應。其實當年7.1前已經有人討論，覺得年年遊行完咗，和平散去，乜都做唔到。於是有人提議留守政總，我覺得梗係留喇，行完就算？冇用㗎嘛。<br>我當時嘅睇法係咁，03年到08年嘅7.1，每年都和平散去，六年都係咁，如果咁樣行下係有用，一早有咗普選，唔使年年行。所以7.1遊行一定要升級，否則只會變成另一個六四晚會。」<br>孔令瑜回應：呼籲行動升級，未來申請遊行就會有困難。<br>「喺2010年，民陣就當年7.1大遊行向警方申請不反對通知書時，警方就因為之前一年嘅7.1遊行後有人留守政府總部，喺通知書上附加條件，要求主辦單位必須負責確保沒有人留守政總。<br>我哋上訴，表示民陣只能盡量呼籲參加遊行人士和平散去。如果連民陣都叫人留守政總，咁往後嘅遊行申請必會遇上好大麻煩，警方必定會以此理據，審批遊行時留難民陣。」<br></p><p>孔令瑜問周諾恆：升級行動真係有效過和平遊行？<br>「我當然尊重每個人唔同嘅表達方法，但係好多時留守嘅結果都係清場，俾警察抬走晒。我喺07年12月反政改方案遊行後都留守過，結果只有十幾人參與，最後仲要被警察抬走。反觀03年7.1，我哋成功踢走咗23條，仲將當年嘅保安局局長葉劉淑儀、財政司司長梁錦松，同衞生及福利局局長楊永強相繼趕下台，連特首董建華都喺一連兩年嘅倒董怒潮中腳痛辭職。好多時，7.1遊行嘅效果唔係即刻睇到，但係如果冇03、04年嘅遊行，董建華就唔會下台。其實每年7.1遊行都提升咗香港人對社會嘅關心程度，即使未必見到即時成效，遊行一定可以喚起公眾對民主普選同埋各種社會議題嘅關注，唔可以話冇用。」<br>周諾恆回應：群眾需要實戰經驗，否則點樣推行佔領中環？<br>「從來冇一個民眾運動係一次就成功，每次失敗都係一個累積、不斷嘗試。表達方式係累積落來，群眾需要實戰經驗，如果我哋連留守都冇試過，好難想像，去到佔中嘅時候，可以可以點做？譬如冇之前嘅反高鐵包圍立法會行動，就唔會有咁多人接受佔中。<br>歷史冇重複，冇得話03年幾十萬人上街成功，我哋再做就成功。香港仲係一個初步抗爭嘅社會，乜嘢方式都要嘗試。03年嘅和平遊行收到效果，背後都係因為當時出現咗一種不確定因素，對政權帶來一種威脅。但係如果年年都係咁樣和平散去，即使幾百萬人出來，政府都唔會睬你。譬如23條再來，我哋可唔可再用呢招？<br>我係『左仔』，梗係覺得一個社會要改變，早晚都要面對國家機器鎮壓，你唔郁佢，佢都會打你。我哋嘅行動，可能最終係鎮壓收場，但要去到嗰一步，先會知結果。𠵱家個情況係不進則退，一係繼續對抗，一係就縮。當你不斷加大壓力，實力就會越強，先可以威脅到統治階級。」</p><p>結語</p><p>和平遊行與升級行動之間，其實沒有永不逾越的鴻溝。孔令瑜說：「其實留守又好，唔留守又好，都係一種表達方式。我都試過遊行完結之後，以個人身份返回政總留守。」<br>周諾恆也不同意一些把和平遊行說成一無是處的論述：「咁大家乜都唔好做嘅呢啲係另一種犬儒，見唔到直接效果，就乜都唔做。我哋做法係介入件事，影響佢哋嘅發展，覺得佢哋嘅形式唔夠力，就喺裏面推動某啲嘢發生。齋鬧冇用，有啲人淨係識抽水，衰過遊行和平散去嘅人。」</p><p>7.1遊行升級年表</p><p>2003–2008：和平遊行，和平散去<br>2009：200名示威者遊行抵達政府總部後拒絕離開，要求特首曾蔭權親自交代普選時間表。翌日凌晨一時許，警方武力清場，將示威者逐一抬走。<br>2010：遊行大隊和平散去後，一群以80後年輕人為主的示威者留守政總，抗爭至深夜時分，港大學生陳巧文突然與男友爬上大樹，至翌日清晨5時許才被消防員利用雲梯驅回地面。<br>2011：遊行隊伍抵達政總後，300多人聚集政府總部門外，大叫曾蔭權及林瑞麟下台，過百警員架起鐵馬防止示威人士衝擊。政府山下，人民力量及社民連分別在花園道及干諾道中靜坐，至翌日凌晨被警方清場抬走。<br>2012：遊行隊伍抵達新政府總部後，人民力量、社民連及學民思潮繼續西行往中聯辦示威，估計有逾萬人參加。<br>資料來源：《蘋果》資料室</p><p>蘋果互動</p><p>新民黨常務副主席田北辰預測今年 7.1嘅遊行人數唔會破紀錄，即係會少於03年的50萬人及04年的53萬人，佢就估完，輪到大家：你估今年有幾多人7.1上街？（投票結果截至昨日10時）<br><br>少過10萬人：11票<br>10-20萬人：16票<br>20-30萬人：26票<br>30-40萬人：43票<br>40-50萬人或以上：448票<br><br>讀者可在登入《蘋果互動》facebook專頁，投票「貼一貼」今年的遊行人數。投票結果會在7.1前於《蘋果日報》刊登，看看到底田二少數口精，還是《蘋果》讀者更能掌握民情。<br> http://www.facebook.com/AppleDailyExchange </p></body></html>