<html><header><meta charset="utf-8"><title>電視撈飯：無綫兩劇一晚四宗綁架</title></header><body><h1>電視撈飯：無綫兩劇一晚四宗綁架</h1><p>無綫新劇《巨輪》啱啱喺星期一出街，套劇講兄弟倫理情仇，第一集就有場蕭正楠同鍾嘉欣俾人綁架嘅戲份，而綁匪之一竟然係蕭正楠大佬，亦即係嘉欣BB嘅舊愛陳展鵬，劇情好似幾離奇刺激咁喎！<br><br>不過，唔知係咁啱得咁橋定係冇橋，接住播嘅《神鎗狙擊》，一個鐘頭內就有三場綁架戲，第一round係周海媚（海味）俾人綁架，好彩俾張兆輝救出，不過跟住兩round就成功綁架咗楊愛瑾（Miki）同海味！兩劇嘅綁架贖款都係五千萬，不過Miki就值錢啲，贖款要美金，相反蕭正楠只值五千萬港幣。無綫一日兩劇有四場綁架戲，都可以媲美當年羅樂林一日死七次嘅紀錄！<br>《神鎗》監製關永忠都笑住話：「我喺屋企由8點鐘睇電視，睇到都覺得好無奈，呢啲係公司安排，我又冇睇晒其他劇，咁啱同一日播，人生同戲劇一樣，都係好多巧合，真係有咁啱得咁橋！」</p><p>橋段都係幾味</p><p>兩個鐘有四場綁架戲又確係多咗，唔通一句「如有雷同，實屬巧合」就過到骨？網民仲發現近年無綫好多劇嘅橋段都係嗰幾味，強姦戲就有《名媛望族》嘅楊怡、《雷霆掃毒》嘅徐子珊、《法網狙擊》嘅高海寧、同埋《天梯》嘅陳茵媺。至於《真相》嘅李司棋同《心路GPS》嘅劉蔚萱都俾人虐打，真係「巧」巧合囉！<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p></body></html>