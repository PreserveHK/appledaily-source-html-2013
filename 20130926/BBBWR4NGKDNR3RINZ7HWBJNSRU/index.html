<html><header><meta charset="utf-8"><title>報告王 ：翠華北上掘金　候低吸 - 瑪姬兒</title></header><body><h1>報告王 ：翠華北上掘金　候低吸 - 瑪姬兒</h1><p>主打中高檔茶餐廳路線的翠華（1314），啲嘢食從來都唔似茶餐廳價，尤其是早餐，閒閒哋要30幾蚊埋單。雖然收得咁貴，都仲係成日見到好多人排隊，原因只得一個：物有所值。<br>翠華自6月份公佈全年僅多賺25%，明顯低過上年度的60%增幅，拖累股價一度由5元瀉至4元。不過，整固完成後，已收復不少失地，昨收報4.64元。</p><p>守穩4.5元博第一注</p><p>仔細睇清楚，翠華舊年營業額急速上升，當中，香港仍然維持近三成增幅，內地收入更勁，由8,000幾萬增加到2億元，勢頭不可看輕。<br>為了力拓內地市場，該公司更斥資3,000萬元收購上海土地使用權，用作設立中央廚房，以提升營運效率及食物質素。新餐廳選址亦位於大城市，包括上海徐匯區、普陀區、楊浦區，以及武漢等，主攻中高檔客戶群。早前更有資料顯示，翠華內地每間舖的每張單平均消費高達190元人民幣，盈利推動力不能看輕！<br>當然，租金、原材料及員工成本上升的壓力難以避免，但是今年通脹有所緩和，租金上升幅度亦有所減慢，相信有助減輕翠華成本負擔，加上其積極發展中港兩地市場，有望抵銷部份成本壓力。<br>雖然德銀仍然予沽售評級，目標價僅3.3元，但該股近日正在整固，若守穩4.5元，不妨先吸納第一注。</p><p>瑪姬兒</p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24 <br></p></body></html>