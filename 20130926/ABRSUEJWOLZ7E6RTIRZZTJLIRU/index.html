<html><header><meta charset="utf-8"><title>青心直說：小加幻聽了！ - 胡孟青</title></header><body><h1>青心直說：小加幻聽了！ - 胡孟青</h1><p>曾經於2007年底上市的阿里巴巴，因那些年大家都好天真好傻咁，基於對這位國產小馬哥將會注入珍貴的淘寶，產生無限美麗憧憬而熱爆全城，後來證實了原來我們人人頭上都是「一嚿雲」，中了空寶，原來人家係要悶走雅虎，只是誤中副車，殺錯良民，原價歸還，且望既往不咎。<br>一年不見，馬雲嘅阿里巴巴唔止大隻咗，仲要真係堅大隻，而且好惡好壞，事關國產小馬哥話佢就係Rule Maker，難得港女當正佢萬人迷，難道真的是男人不壞、女人不愛？難道男女感情勝負關鍵就只在乎於你愛我多一點、還是我愛你多一點？連來電問此事看法的小財記，言語間不無對國產小馬哥的憐惜，經小女子冷水一潑，還望其茅塞頓開。<br>身邊征戰股壇多年的手拍交，在阿里巴巴身上的遭遇較小女子幸運，她賺過馬雲的錢，而且賺了兩轉。首次當然係07年底IPO抽中新股，於上市首日即沽賺一筆；翌年金融海嘯淹至，股價跌穿6元，低撈之後持有至私有化，更勁賺一個開。不過話雖如此，即使賺過馬雲錢，亦不等於手拍交的心智會不成熟到自此對馬雲另眼相看。</p><p>轉數高永遠是贏家</p><p>當連場精采談判瀕臨拉倒之際，見小加昨天終於透過網誌以明志，洋洋3,809字，立論清晰，假如網誌係出自小加之手，不得不為小加鼓掌，雖然佢搞到班經紀雞毛鴨血；尤其文中的多個生活化的角色，讓讀者自己各自考量並代入，想化身傳統先生、創新先生、披露先生、道德先生、還是未來小姐，悉隨尊便。難得小加仍擁有一份赤子之心，透過多聲道幻聽的故事，清楚展示各方立場與疑慮，讓讀者思考，究竟值不值得為了贏一兩家公司而出賣香港。不過話分兩頭，成件事又未必完全冇彎轉，小女子好相信，轉數高的人永遠是終極大贏家。<br><br>胡孟青<br>獨立股評人</p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24 <br></p></body></html>