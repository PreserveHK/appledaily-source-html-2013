<html><header><meta charset="utf-8"><title>中門大開：香港迷失廿年 - 添馬男</title></header><body><h1>中門大開：香港迷失廿年 - 添馬男</h1><p>97回歸後香港進入迷失年代，至今16年，亞洲地區有此迷失經歷，就係日本，自九十年代東京地產泡沫爆破、日經指數暴跌後，日本正式進入迷失狀態，廿年之間韓國迎頭趕上，三星取代Sony，韓星韓劇取代日星日劇。對於日本迷失，香港人當然冇興趣深究，但卻有重要參考價值。<br>二戰後日本經濟奇蹟，並非由政客創造，而係由官僚一手一腳搞出來，官僚多來自東京大學，精英分子入主大藏、通產省，企劃廳為日本制訂一個又一個產業計劃，由鋼鐵工業、汽車工業、半導體工業到資訊科技，官僚由規劃到實踐全程主導，商界跟在後邊，形成官商一體，呢種關係始自明治維新，日本快速工業化，創造八十年代經濟奇蹟，被美式管理學大師捧上神枱，通產省官僚亦同時被神化。</p><p>走政治掛帥回頭路</p><p>九十年代泡沫爆破，長期衰退連帶官僚神話也破滅，民眾不再信任官僚，政客欲取而代之，意圖改變過去「官高政低」局面。可惜日本政客一如本地親北京政客，多是政治二世祖，靠父蔭及派閥關係，毫無競爭力，水準媲美陳茂波，亂噏當秘笈，提出各式各樣挽救日本大計，以解決深層次矛盾云云，吹水能力媲美梁振英。政客為確立民眾心目中地位，首先要鬥倒官僚，鼓動傳媒攻擊官廳，在民主黨執政時，甚至取消最具影響力的「事務次官會議」，將官僚貶為純執行單位，猶如當年董建華取消由政務司當召集人，常秘出席之政策委員會，貶低政務官地位。<br>日本軟腳蟹政客大大小小改革計劃，均受到官僚抵制，起初改革大計一出，官僚多暫避其鋒，到傳媒及國民關注消退後，官僚便將改革大計斬手斬腳，改頭換面變回自己一套。小泉年代大鑼大鼓之郵政改革，最終被改到面目全非，人人只記得小泉郵政改革時引發嘅黨內外政治鬥爭，他運籌帷幄，忘記了最終改革下場。日本官僚與政客內鬥不絕，變成雙輸局面，也令日本經濟發展迷失20年。香港正在重複日本舊路，在北大人patronizing下成長嘅政客，只係一班識嗌口號而無執行力之吹水之徒，十年前老董強推問責制奪了官僚權，今日晉升成D8常秘政務官，根本欠全局觀，謹小慎微，只睇重執行細節，老董問責制既削弱政務官政策規劃能力，也無法培養出新一代政客，成功互拖對方後腿的大敗局。<br>北京本身已猶豫不定，董去曾來，應是重用官僚出身政客，但最終未能貫徹始終，由八十年代親北京政客梁振英當上特首，路線又一變為政治掛帥，業餘政客上位。<br>日本政治失敗，迷失廿年，97回歸到2017，又剛好廿年，假如香港2017普選，仍無法建立一套培育專業政客合理制度，香港迷失，又豈止廿年。 <br><br>添馬男</p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24 <br></p></body></html>