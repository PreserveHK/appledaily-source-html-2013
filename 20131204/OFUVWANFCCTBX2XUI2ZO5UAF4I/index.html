<html><header><meta charset="utf-8"><title>大棠芽菜有機 - 鄧達智</title></header><body><h1>大棠芽菜有機 - 鄧達智</h1><p>芽菜鹹魚豆腐，過去窮人恩物；靚鹹魚難得今日，升呢有錢佬至愛。<br>芽菜貼上有機驗證，立刻醒目！地下泉水培植，芽菜三種：黑豆，大豆，綠豆（好講究）。杏鮑菇（雞髀菇）凍房培育防菌防爛，一年365日不分四季不斷收成，全皆有機驗證，百佳等超市有售，價錢當然比一般粗嘢有別；日產一噸芽菜，條數非常襟計！<br>站在小山腰士多啤梨田中央，莊主話語：「上面那幾塊田已開始收成，最佳時節還是聖誕前後。<br>點賣？100元，一天內只要不離場，任食！<br>摘完帶回家？80元一磅。」<br>置身田園，親子同樂，採摘樂融融另加新鮮香噴噴果香，比陪伴子女打機逛街購物強百倍。<br>「另外這兩棚種植的幼苗來自貴價5元一棵日本種草莓，自用留親友享用；閣下農曆年前自非洲及歐洲回港？到來採摘至合時。」<br>發仔梁新發，老友記。<br>醉心農耕；少年前往歐洲唐餐館謀生，回歸後，思慕家族世代務農樂；扚起心肝搞大棠荔枝山莊，有聲有色也帶來額外負面細節；不重要，恒心毅力，大片荔枝龍眼楊桃大樹菠蘿茂密成林，涼凍季節有機士多啤梨園成功後轉戰泉水發芽菜，一波接一波杏鮑菇冬菇一路發下去；家中子女侄兒如非英國出生或自小受的教育，見家族事業上起色，過半回歸故園帶新思維助發展。<br>代代相傳便是這個意思。<br>原居民並非人人土豪地主，過去鹹魚青菜豆芽種地望天打卦冇米吃番薯的生涯誰人伸手援助誰人得知？<br>在下無可厚非地幸運，十多歲外面上課遊蕩。同代人不少未完初中亦也出國；從洗大餅、發芽菜、包春卷、炒飯一步步拾級捱上，還須擔憂移民局不時拉黑工走難。背負信念走下來不少只夠養家活兒，腦袋靈活如老友發仔，比利時米芝蓮就哥……捱出一片天地，莫妒忌，絕非太公留下，全靠勞力與腦力；每日生產一噸芽菜你以為簡單？</p></body></html>