<html><header><meta charset="utf-8"><title>隔牆有耳：發叔和頭酒　環團唔飲 - 李八方</title></header><body><h1>隔牆有耳：<br>發叔和頭酒　環團唔飲 - 李八方</h1><p>鄉議局主席劉皇發為咗幫新界人出頭，今日喺立法會動議將大浪西灣剔出西貢東郊野公園，令佢同環保團體嘅關係劍拔弩張。為免同環團以後都冇偈傾，發叔前排廣邀環團人士，諗住噚日喺佢自己間酒樓「好日子」，擺番圍和頭酒聯誼吓，但最終冇環團畀面出席，發叔惟有改同屋企人、夥計食飯算數。<br>發叔話唔介意環團請食大檸檬，笑笑口話可能人哋要避嫌，況且佢不時都會同環團食飯㗎啦，今次食唔到，咪約下次食過囉。有傳媒噚日登咗份創建香港代表保衞郊野公園覆鄉議局嘅信，話保衞郊野公園嗰邊想立法會投完票先再同鄉議局見面。學發叔話齋，「三個字」：事緩則圓。 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>