<html><header><meta charset="utf-8"><title>Prof J財技特訓班：時代地產有計 - 徐燦傑</title></header><body><h1>Prof J財技特訓班：時代地產有計 - 徐燦傑</h1><p>唔好話Prof J「馬後炮」，三太隻澳門勵駿（1680），簡直同我偶像Eason隻歌一樣——無人之境，即係飛到你同我都唔知去咗邊，點睇，放風箏囉，一路跟住先啦！</p><p>內房股打高檔牌</p><p>今日同大家講吓隻新股，叫做時代地產（1233），佢個名的確係夠氣勢，代號又抽越秀（123）水，確係好波！<br>時代地產喺廣東省具有市場領導地位，大家都知廣州係全國人口最密、經濟最繁榮嘅地區之一，時代地產靠住廣州個「朵」，輻射去佛山、珠海、中山同清遠等廣東省各地。時代以成長、成熟同成功為題嘅「三成策略」，針對唔同客戶，目標客戶鎖定正確！<br>時代係地產界嘅「生活藝術家」，一聽個名就知sell高貴啦。去到2013年9月，時代已經簽約銷售咗總共56.7億元（人仔．下同）。<br>好似啱啱喺珠海賣嘅時代港項目，兩個鐘頭賣咗400幾個單位，廣州一樣好嘢，兩個鐘賣咗378個單位，確係無得頂！以土地儲備計，時代擁有超過840萬平方米，計落夠未來五年慢慢用。<br>喺內地，土地儲備主要由政府組織「招、拍、掛」，收購持有工地使用權同「三舊改造」政策徵用土地。<br>時代係以「三舊改造」優勢為最明顯，例如時代花生項目，位於白雲區，成本價6,400元平方米，隔離「招、拍、掛」嘅項目，出價講緊15,000元，極度靚仔，留意多兩眼！<br>另外，Prof J仲建議盈信控股（015），佢主要係做公營機構生意，以老牌建築股、大折讓見稱，同另一隻茂盛控股（022）有異曲同工之妙，一個咁好彩俾人睇中，應該犀利到不得了！繼續追蹤，出發！<br><br>徐燦傑<br>中國銀河國際財富管理主管<br>本欄逢周三刊出</p><p>足本收睇《亂噏24》x 謝安琪；肥螳螂王晶接力上場！<br>周一至周五約定你《亂噏24》： http://bit.ly/appletalk24  </p></body></html>