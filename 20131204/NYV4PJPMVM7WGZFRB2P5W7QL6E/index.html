<html><header><meta charset="utf-8"><title>鄭中基遭鬼妹一腳伸下體</title></header><body><h1>鄭中基遭鬼妹一腳伸下體</h1><p>【中環】麥浚龍首次執導嘅電影《殭屍》大收旺場，截至前日為止香港累積票房收成1,700萬。有見殭屍片翻生，王晶食住條水開番部新片《殭屍TV》，由鄭中基（Ronald）、元彪、伍允龍同關楚耀主演。</p><p>求情換無情腳</p><p>前晚約8點，《殭屍TV》喺中環鏞記酒家附近開工，劇情講Ronald俾一個扮到鬼火咁靚嘅鬼妹仔持刀仔打劫，Ronald舉高雙手後，鬼妹仔就伸手入佢褲袋攞咗一叠錢，Ronald即刻同鬼妹仔求情，話留番啲錢畀佢搭車，鬼妹仔睬佢都嘥氣之餘，仲一腳踢落佢下體，痛到佢邊跪低邊㩒住「小基基」，如是者拍咗幾take之後就稍作休息。其實鬼妹仔踢小基基只係借位作吓狀，否則小基基以後就無用武之地㗎啦！<br></p><p>唔知Ronald係咪見到有記者在場，怕同鬼妹仔傾多兩句會令人誤會花口口，所以一停機佢就彈開唔敢同鬼妹仔行咁埋。另外，伍允龍前晚都喺現場，佢未埋位時同工作人員睇電腦研究一番，真係好認真！<br>採訪、攝影：黃曉程、李志明、潘冠恩</p><p><br>全民起義，網民話事！<br>立即登入萬千星虧頒獎禮投票網，投下心目中最虧之選。<br> http://campaign.appledaily.com/tvawards2013  </p></body></html>