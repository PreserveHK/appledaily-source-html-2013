<html><header><meta charset="utf-8"><title>隔牆有耳：學術論佔中　<br>戴耀廷：有商討日　有機會影響他人</title></header><body><h1>隔牆有耳：學術論佔中　<br>戴耀廷：有商討日　有機會影響他人</h1><p>【隔牆對論】戴耀廷則認為，參與D Day可建立充權、聆聽等商討文化，只要播下種子，日後政府每有大政策，都要考慮這諮詢模式。最頭痛反而是政改談判會否像碼頭工潮般，「工人要雙位數（國際標準），你就畀返9.8%加4,000蚊出嚟……即係李柱銘個方案，最鬼難搞就係似9.8%加4,000囉」。記者：雷子樂　姚國雄　林俊謙</p><p>記：《蘋果》記者     <br>戴：戴耀廷，佔中運動發起人、香港大學法律學院副教授<br><br>辭官後曾到美國留學的葉劉，最近撰文批評戴耀廷的「港版商討日」只有認同者才可參與，排斥了持不同意見的市民，容易以偏概全。<br><br>記：如何回應葉劉的批評？<br>戴：如果要一個全面嘅D Day，應該由政府去做。我哋只係自己一個組織，需要做一個民主決策程序，我哋加咗一個商討日落去，加入埋random selecting去做比對，我哋其實已經做凸咗。如果葉太支持由政府主導做，我覺得可以㗎。至少佢有睇書啦。其實只要經過三次商討日，嗰個文化就會種咗落去，之後政府做任何大型政策，好似填海規劃、喺邊度起焚化爐，都要做商討日啦，佢就算唔做商討日（deliberation day），都要做商議式民調（deliberative polling）。<br><br>根據國際專家的意見，三次商討日，都要隨機抽樣100至300人做對照。第三次商討日的萬人議決後，還需要再做多一次全民投票，才可得出民間政改方案。<br><br>記：一萬名佔中參與者及300位隨機抽樣市民，分開投票，有何意義？<br>戴：可以睇到兩個選擇，一批係支持和平佔中嘅；另一批係抽樣，較代表到整個香港。兩批人嘅選擇可能一樣，可能唔同。當做全民投票時，大家可以知道和平佔中支持A、市民支持B，到時有個考慮。<br><br>記：如果300人支持較保守方案，一萬人支持較進步的方案，會如何處理？到時佔中支持者會否離隊？<br>戴：呢個情況係可能存在。但透過商討過程，正正想將唔同方案嘅優劣帶出嚟。有咗商討日，如你傾向一個開放啲嘅方案，你多咗一個機會嘗試影響其他人，你可以做游說。到咗全民投票時，你就要接受個結果，只要個公投係公平，每個人都有一票。<br>（商討日）同所有民主程序都一樣，你有好多人好積極去參與政黨，推動咗好多嘢，但最後都可能係選唔到，咁你唔通話呢個唔民主咩？</p><p>「參與本身都係一種enriching experience，塑造緊一種參與文化，呢個亦係我哋想扭轉嘅一個意識。𠵱家好多人批評西方式民主淨係得投票嗰吓嘛，咁我就要畀你參與。」</p><p>記：如果到最後，全港市民都有機會在全民投票表態，大家為何要花時間參與商討日？<br>戴：參與本身都係一種enriching experience，塑造緊一種參與文化，呢個亦係我哋想扭轉嘅一個意識。<br>𠵱家好多人批評西方式民主淨係得投票嗰吓嘛，咁我就要畀你參與。你唔參與，係你放棄自己權利。但有一群想參與嘅人，有個機會參與，係一個充權經驗。如果只可以得公投嗰下，係冇咗個參與途徑。有人問，民主唔係就係雙普選咩？雙普選只係一個制度，成個民主程序當中仲有好多元素，例如願意聆聽、信任，同埋商討文化。<br><br>佔中行動會有三個商討日，預計明年1月的第三次商討日，會有萬人參與，表決政改方案，然後再舉行全港性全民投票。但屆時政府是否已啟動政改諮詢，仍是未知之數。<br><br>記：如明年初政府仍未提政改方案，如何聚焦討論？<br>戴：我諗我哋傾咗自己方案先啦。無論佢掟乜方案出嚟，我哋先有自己嘅方案，起碼香港2020、真普聯兩個方案先啦。<br><br>記：如政府在全民投票都完結後，才推出方案，會否令你們進退維谷？<br>戴：呢個係最艱難時候。和平佔中，醞釀期差唔多完。D Day 1開始係裝備期，完成埋D Day 3，就進入對話期。如果佢到時先掟個方案出嚟，不合乎國際標準就唔使理佢，只可以佔領中環作終結。如果佢個方案可能係（符合國際標準）又可能唔係，咁……<br>我鍾意以碼頭工人談判做比喻。工人講雙位數，咪即係我哋講緊嘅國際標準囉。咁佢畀番乜嘢你？咪（加薪）9.8%加4,000蚊囉，即係乜嘢呢？佢又唔係雙位數（國際標準），但你計番條數呢，加4,000蚊，視乎你原先人工係幾多，可能啱啱過雙位數都唔定喎。<br>如果你話佢衰，佢畀5%你，根本唔需要煩，就佔領中環。如果佢畀9.8%加4,000蚊，可能有一部份人話唔符合國際標準，有一部份人話都有得傾喎。<br>呢個可能就係……李柱銘方案囉。即係李柱銘個方案，最鬼難搞就係似9.8%加4,000囉，佢又開放咗少少提名委員會，個選民基數大咗，咁你嗰時要定唔要呢？唯一可以解決呢個矛盾嘅方法，就係再公投。政改方案如果符合國際標準，泛民一定入到閘，有啲情況係唔符合國際標準，但泛民都入到閘，最詭譎係呢度。<br><br>mailto:pf_lee@appledaily.com</p></body></html>