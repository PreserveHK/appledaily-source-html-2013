<html><header><meta charset="utf-8"><title>隔牆有耳：學術論佔中　<br>葉劉：地區裏面　市民唔得閒研究</title></header><body><h1>隔牆有耳：學術論佔中　<br>葉劉：地區裏面　市民唔得閒研究</h1><p>【隔牆對論】和平佔領中環運動的首場商討日（Deliberation Day）如箭在弦，曾到美國進修的建制派悍將、行會成員葉劉淑儀今次「以學術打學術」，撰文批評法律學者戴耀廷提出的港版D Day只預「自己友」會造成偏差。隔牆發炮，她進一步指佔中人士的商討人「原則上違背憲制」，更指天水圍、寶田的街坊關心黑雨、買餸而非佔中。</p><p>記：《蘋果》記者<br>葉：葉劉淑儀，行政會議成員兼立法會議員<br><br>葉劉淑儀上月撰文，批評戴耀廷提出的商討日，與美國正牌商討日背道而馳。她稱，港版商討日只有認同佔中市民參與，只有一面倒支持聲音，是排斥不同意見市民，以偏概全。<br><br>記：戴耀廷指，他會透過港大隨機抽出100人，以平衡意見，最後一次商討日會有萬人參加，抽樣人數會達300，這有否回應問題？<br>葉：你跟人做D Day（商討日），仲引述埋學者文章，咁應該要嚴謹同跟足，唔係只係跟部份元素。你要確保全面討論，參加嘅人要科學隨機抽樣，要反映整個社會人口結構。你只係召喚500個自己友，再加100個（隨機抽樣），個樣本唔科學，已經失色啦。（第三日商討日）支持你嘅係1萬人，但隨機抽樣係300，抽樣好細，起碼應過千。<br>我覺得如果要做到高公信力，真係要反映全個人口結構。我本人同Professor Fishkin（《Deliberation Day》作者）食過飯㗎，我喺Stanford大學，Professor Andrew Walder，佢都同過我做sampling，點先至係representative sampling，呢個方法做唔到呀，咁影響佢個公信力。佢可以提出佢嘅港版、或者「戴版」商討日，佢有權嘅，但佢同正宗美國版唔同囉，照計你就唔可以引用（《Deliberation Day》一書）嗰兩個教授個名。<br>仲有本書引出一個概念呀，市民有rational ignorance呀，理性的無知，因為我哋個個太忙，好似曾財爺話齋「你有你生活，我有我忙碌」。我問過吓我哋啲區議員啦，地區裏面，唔係好多人討論佔領中環。如果你去到天水圍、寶田邨呀，我哋冇乜嘢人傾佔領中環，傾黑雨水浸呀、傾買唔到餸多，咁市民唔得閒研究（佔領中環）嘛。<br><br>記：你見識過愛港力的行為，若他們參與首日商討日，對討論有多大幫助？<br>葉：係泛民間醞釀共識，我覺得係好事。因為最終社會都要有一個共識，如果冇共識，唔能夠攞到立法會三分之二支持。但我覺得唔需要借用美式商討日，唔需要搞佔領中環吖，咪搞論壇囉。我都唔贊成人哋去踩場，我講嘢都唔想人哋噓我。大家應該包容。</p><p>「佢（戴耀廷）呢個方法係不可取，原則上佢完全係違背個憲制囉，純粹係利用民意作為工具，咁抗拒《基本法》下規定，咁好危險。」</p><p>戴耀廷指，全面的D Day，應由政府做，現時佔中的做法已是「做凸」。<br><br>記：如果真是做到書中的D Day模式，是否好事？<br>葉：美國個D Day係喺憲制個框架去做。憲制准佢哋選總統，喺選總統之前幾日，用科學隨機抽樣方法，市民獲150蚊，畀你聚焦研究競選議題做一個討論。係根據憲制做㗎。但我哋個憲制係冇吖嘛。佢（戴耀廷）呢個方法係不可取，原則上佢完全係違背個憲制囉，純粹係利用民意作為工具，咁抗拒《基本法》下規定，咁好危險。<br><br>記：你說「商討日」違憲，是否太誇張？<br>葉：如果你話咁樣就代表晒啦，唔需要理《基本法》45條嘅循序漸進、實際情形、廣泛代表性提名委員會，我拎住呢啲民意就要中央接受，否則我就佔領，咁咪等於係掉咗本《基本法》？<br><br>記：商討日後，會有萬人投票，及另一次全民投票。政府應接受有關投票結果？<br>葉：網上投票唔可靠，第一，有selection bias（選擇性偏差），我有興趣先去投票，排除一啲唔鍾意上網嘅人，例如年紀較大嘅人士；同埋容易造假，例如用唔同電腦去投票。<br>香港係冇變相公投，唔同美國有法例寫明，所以香港搞變相公投係冇法律基礎。作為教法律嘅教授，你帶頭叫市民純粹憑民意、唔跟憲法，我覺得好危險。<br><br>記：戴耀廷也提到，法治不只純粹守法，而是要以法達義。<br>葉：呢啲係佢嘅主觀睇法啫。如果你違法，始終要由獨立法庭裁決，唔係佢自己話以法達義，呢啲係佢一言堂個人主觀詮釋，如果佢犯咗法，法庭都未必同意係公民抗命。<br><br>過去的經驗，政府對政改的諮詢，往往是拖到最後一刻，才亮出方案，市民根本沒足夠時間討論，更遑論凝聚共識。<br><br>記：天星、皇后碼頭、解放軍碼頭等事件，民意總在最後一刻才爆發，D Day不是更有助政府更好的收集民意嗎？<br>葉：民意係隨時會變，民意可能因為一啲事件、突發事件或者哄動嘅新聞而變，戴教授佢可以諮詢佢支持者嘅意見，但唔應鼓勵人去違法抗議。其實最重要係拋出的方案，如果政府建議係合理、客觀兼科學，諮詢工作易做好多，因為方案始終要各黨接受。上次曾蔭權個「起錨」運動好老土，今次應改善吓，到時搵我哋幫吓手啦！（記：政府應否做D Day？）呢啲由政府考慮啦。<br><br>mailto:pf_lee@appledaily.com</p></body></html>