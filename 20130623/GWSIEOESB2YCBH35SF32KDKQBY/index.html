<html><header><meta charset="utf-8"><title>秋官鬼祟偷食</title></header><body><h1>秋官鬼祟偷食</h1><p>【銅鑼灣時代廣場】即使鄭少秋成日被取笑怕老婆官晶華，但仍冇損佢哋夫妻恩愛，前日佢哋一家三口上演家庭樂，兩公婆帶埋細女鄭詠曦去銅鑼灣時代廣場行city'super，狂掃零食。<br>前晚6點幾，先見到孭住LV袋嘅秋官同官晶華拍拖搭扶手電梯落超巿，秋官一入去就好醒目推購物車，隔咗一陣就見囡囡鄭詠曦嚟會合，官晶華同囡囡負責睇貨架同凍櫃，不過詠曦揀嘅食物，全都要經媽咪篩選先可以放入購物車，官晶華果然不愧為一家之「煮」，嚴格管制老公同囡囡嘅飲食習慣。買咗成車食物後，佢哋就排隊畀錢。<br></p><p>叫阿女收聲</p><p>等候期間，秋官突然行開，原來佢走咗去擺果醬嘅貨架猛咁睇，仲揀咗樽果醬，趁老婆官晶華未埋單，為食秋官極速將果醬放入購物車，仲鬼馬地做手勢叫囡囡唔好出聲，不過秋官嘅行動最終被官晶華𥄫到，佢望住秋官笑一笑。畀完錢秋官負責拎嘢，官晶華叫佢先將食物拎上車，自己就同阿女去咗附近買花，買完就去停車場會合秋官一齊走。<br>採訪、攝影：梁繼光</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>