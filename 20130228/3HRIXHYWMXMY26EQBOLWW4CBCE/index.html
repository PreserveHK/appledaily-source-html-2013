<html><header><meta charset="utf-8"><title>馮仁昭四圍超：<br>秋生扮葉問　激似麥兜校長 - 馮仁昭</title></header><body><h1>馮仁昭四圍超：<br>秋生扮葉問　激似麥兜校長 - 馮仁昭</h1><p>黃秋生主演嘅《葉問—終極一戰》喺下月底上映，秋生特登減磅嚟做好葉問呢個角色，近日睇過預告片嘅人都有同一個感覺：點解秋生呢個葉問，講嘢把聲咁似佢聲演麥兜故事個校長嘅？究竟佢係咪想拍葉問搞笑版呀？</p><p>琛哥鬥黃Sir
</p><p>噚日秋生接受電話訪問時話佢啲佛山口音，係做過晒資料搜集，唔係亂咁加㗎，佢話：「做毛澤東就要講湖南話，唔會講英文，就係咁簡單，唔介意人哋話似校長，佢哋唔識啫，麥兜個校長講嘅係潮州口音。有兩隻眼嘅，你就即係佢佢就即係你咩。」秋生話唔相信觀眾會當笑片睇，就算開頭未知做乜會笑，到完場會喊，咁就覺得自己好犀利。<br>秋生喺戲中同志偉對打，有網友笑言《無間道》中嘅琛哥同黃Sir終於交手，仲有人讚龍虎武師出身嘅志偉打得好睇過梁朝偉㖭。<br>馮仁昭噚日都同葉問長子葉準傾過電話，葉師傅話葉問的確有口音：「我阿爸講嘢好重佛山口音，當日秋生嚟過問我資料，我提供咗阿爸啲生活習慣畀佢。」<br>對於秋生嘅演出，葉準話未睇部戲，唔落評語會公道啲。</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>