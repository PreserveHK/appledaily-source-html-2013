<html><header><meta charset="utf-8"><title>雲想衣裳：韓模拆解　平民K-Style</title></header><body><h1>雲想衣裳：韓模拆解　平民K-Style</h1><p>睇阿徐着韓牌睇得多，就算幾平凡都可着到鬼咁Loud，韓流認真勢不可擋。不過要講正宗K-Style（Korean-Style），梗係要由韓國人把口親自解說先夠新、夠快、夠傳神。今日請來人氣韓模Yura帶路，喺香港捐窿捐罅掃盡明星平民韓貨，兼拆解K-Style文化。<br>記者：陳子穎　攝影：伍慶泉<br><br>模特兒：Yura @ Model Genesis</p><p>韓星力撐自己友</p><p>由阿徐一手帶大嘅Push Button同Dress Monster，港人已聽慣，甚至已儲落幾件。但係Yura話今時今日，真正着喺韓星身上嘅品牌就有你我和都熟識嘅Boy London同Bratson Tee。「前者畀BIGBAND嘅G Dragon着到鹹魚翻生，後者嘅設計師因為係G Dragon平時用開嘅Dancer嘅朋友設計，超親民嘅GD為咗幫朋友一把，仲戴埋Bratson 出品嘅Cap帽拍MV，搞到呢個品牌人氣急升，明明是男裝，女粉絲都當連身裙着。另一不可不提嘅注目品牌AWE，喺韓國亦深得年輕潮友歡心。」說時遲那時快，Yura就帶我們去到銅記一間樓上舖Off The Wall睇AWE嘅真身。「AWE全名為UNBOUNDED AWE by Laykuni，由南韓女設計師Won Jung Ku（Lay）於2009年成立，擁有男裝系博士學位兼曾於女裝品牌工作過，於是無論男裝正線UNBOUNDED AWE或女裝副線mimicAWE都帶着Unisex元素，品牌以偏鋒的圖像設計及多變的顏色配合街頭感裁剪，很快就受到外界關注，f（x）女團成員之一嘅Krystal就係Fans之一。」以上介紹三個牌子，雖然有明星撐，但絕對買得起，最貴都不過二千，最難得係韓星撐返自己友，夠十卜！</p><p>韓女鍾情歐閒風</p><p>正宗的Korea Fashion Style被Yura形容為「同男女關係一樣咁Complicated！」即係一係好Loud，一係低調到你唔信，吓！又真係形容得幾貼切喎！「其實韓國女生的打扮傾向歐洲風，喜歡悠閒和隨意的感覺，而且也愛中性打扮。至於你們日常看到韓國明星時常穿着的服飾如Neon Color、閃石窩釘一些誇張嘅造型，其實我們很少會這樣穿，舞台感的服飾只有明星才會穿。」Yura又話留意到香港女生近期都愛參照韓星的裝扮，看起來入型入格，她認為香港人比韓國更懂配襯，反之韓國女生相對仍較保守，真係估你唔到。</p><p>韓牌夠平得民心</p><p>某程度上日牌失勢，韓牌上位，與價格絕對有關。韓國出品無論質料和款式都不比日牌輸蝕，加埋港星韓星力煲，精明嘅潮友自然即刻轉軚。所以即使未必係明星着過，只要係Made in Korea一樣好受歡迎。Yura帶我哋去到最後一站嘅樓上店HERZ，集合了Complicated嘅韓貨，好斯文嘅OL服又有、骷髏骨圖案嘅Jacket又有，以至韓國女生最愛着嘅Cardigan都有，總之全部都用一個「抵」字形容啦！</p><p>韓模點睇港式K-Style？</p><p>Yura Seo（徐柔羅）<br>Model Genesis 模特兒韓國人，曾在北京讀書，能說一口流利國語。現在是模特兒及NOW台《Channel M泡菜粉絲俱樂部》和《Road To Seoul》的節目主持人。<br>「香港人仿照韓國人的打扮概念上係啱，但真正韓國人日常打扮唔會咁着！韓國女仔其實好樸實，藝人才會穿着誇張和舞台感的服飾。」</p><p>Heeju（朴喜秀）<br>Jamcast模特兒兼女子組合Girls Kingdom成員之一，私下同朋友夾份搞網上生意賣韓國美容護膚品。<br>「現在韓國十分流行穿貼身褲配寬鬆上衣作日常打扮，香港女生都拿捏得不錯，好有韓國Feel！」</p><p>EJ（蔡恩真）<br>Jamcast模特兒兼女子組合Girls Kingdom成員之一，去年搞泳衣生意，自己做埋生招牌做代言。<br>「韓國女生很喜歡穿着一些能突出腰線的Shirt Dress，突顯身形和雙腿，但香港女生剛好相反，喜歡隱藏自己的身形。」</p><p>查詢：</p><p>a.Off The Wall（2499 9839）<br>銅鑼灣白沙道18號4樓<br><br>b.TIKKA（2884 1111）<br>中環歌賦街18號地下<br><br>c.HERZ（2890 6092）<br>銅鑼灣富明街2-6號寶明大廈1樓G</p></body></html>