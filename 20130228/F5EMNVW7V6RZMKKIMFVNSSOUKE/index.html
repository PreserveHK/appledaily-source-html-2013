<html><header><meta charset="utf-8"><title>男主角 - 鄧達智</title></header><body><h1>男主角 - 鄧達智</h1><p>期望獲勝第85屆奧斯卡金像男主角落在「失戀自作業」Bradley Cooper肩膀。結果，當然冇咁好彩。<br>演得真好。<br>靚仔唔易做！<br>有幾可，碧眼美男捧獎？湯告魯斯大可放棄。畢比特近年努力有目共睹，可惜演技成精之日大概人老珠黃。<br>被肯定演技獲獎男星未必定醜；羅拔迪尼路，德斯汀荷夫曼，羅素高爾，辛潘……絕不醜樣，標準離靚？仍有大距離！就是阿爾柏仙奴，青春華年憑精彩演出「教父」也未得獎，須待精緻五官轉灰髮鶴顏演「女人香」才拿個近乎老人安慰獎。<br>荷李活從來樣貌歧視男性，只許金像見白頭，靚仔不過花瓶枕頭。Daniel Day-Lewis 前兩次攞獎歲月頗年輕，樣貌標青，跟美男標準仍有幾個馬鼻。是次演出「林肯」，演技怎會不好？<br>只是悶，今次史畢堡大熱倒灶輸了最佳導演予李安事出有因，全因悶到出汁，戲味頗寡。<br>美國人戀林肯，當地市場不應差。<br>海外？看造化。在下看不過三分一即離場；林肯如真人若此，當年國會議員肯定讓步解放黑奴，無謂被他悶壞！<br>初看「失戀自作業」，自己也帶歧視；入場心理調節；無非靚仔靚女美國式愛情鬧劇！<br>但看羅拔迪尼路助陣演老豆，甫出場，感覺不應膚淺，安心看下去。<br>其實更精彩那位是阿媽；無奈，怕事，師奶仔，愛兒雖不成才然不離不棄，演得感人肺腑亦也笑到甩肺。阿爸演技一貫火爆神經質，再好也難憑故技獲提名。<br>但阿媽？提名也欠奉，今次認真欠佢！<br>戲始，男女兩主角精神歪七扭八，吵吵鬧鬧，珍妮花羅倫斯雖然奪魁拿影后，hold 住觀眾看下去全靠對眼藍過愛琴海伯利谷巴。<br>靚仔過去角色以搞鬼為主，已滯！<br>今次肯入場，還因羅拔迪尼路。<br>一個轉機，調轉角色，起步半小時後，一直領軍帶到尾。尤以父子，母子，兄弟情短情長，平凡憩淡非荷李活肥皂唧眼淚。<br>結局不乏玻璃鞋，然好看回甘，定會再品等二第三次；谷巴雖然仍未至他同宗好戲加利谷巴，勝在青春，這個回合得嘗靚仔好演技，定會期望，追下次。</p></body></html>