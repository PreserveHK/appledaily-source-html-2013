<html><header><meta charset="utf-8"><title>超蓮認同吳克羣遊馬爾代夫</title></header><body><h1>超蓮認同吳克羣遊馬爾代夫</h1><p>【銅鑼灣】賭王三房次女何超蓮同緋聞男友、台灣歌手吳克羣，早排去咗馬爾代夫度假。雖然有愛情滋潤，但超蓮絕對唔係有異性冇人性，佢專登趕返嚟香港陪家姐何雲慶生。</p><p>賀超雲生日</p><p>噚日係超雲24歲生日，佢哋兩姊妹前日由助手陪同去咗銅鑼灣行街，一向潮嘅佢哋打扮到靚靚出現，超雲將自己張相放上微博，仲打晒所有行頭出嚟，公諸同好。反而超蓮就低調得多，皆因一條熱褲露出一對修長美腿已經搶晒鏡，佢仲戴住陳冠希同潮牌SSUR出嘅英文粗口fuck嘅cap帽。<br>之後佢哋去咗一間喺景隆街嘅乳酪專門店搵食，只見佢哋密密斟交換一輪意見，由超蓮負責買嘢畀錢。<br>噚晚7點半，壽星女超雲同男友陳山聰喺銅鑼灣嘅餐廳包場慶生，現場門口掛有心形汽球，兩人仲拖手出嚟甜蜜合照，超雲話生日願望係想父母身體健康。記者問佢哋幾時結婚？山聰以男主人家身份話：「今日超雲生日，唔好講呢啲！」隨即跟女友雙雙返入食肆狂歡。</p><p>記者問超雲是否好事近？佢話：「唔好成日問，就嚟講到我唔結。」而超蓮被問到是否跟吳克羣甜蜜外遊？佢話：「係新年去玩，唔係慶祝情人節。問有否發展機會？佢話：「相信緣份。」問超雲有冇見過吳克羣？佢話：「雜誌成日見，真人冇機會，媽咪話個個都係朋友。」<br>此外，吳克羣噚晚喺微博上載笑相，留言：「尬的！是瘦了嗎？這算酒窩還是甚麼窩啊！」似係隔空同緋聞女友超蓮打情駡俏。<br>採訪、攝影：李志明、楊浩賢</p></body></html>