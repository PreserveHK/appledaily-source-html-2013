<html><header><meta charset="utf-8"><title>半年蝕4.6億　僅靠慳錢食糊<br>思捷扭虧路漫長</title></header><body><h1>半年蝕4.6億　僅靠慳錢食糊<br>思捷扭虧路漫長</h1><p>【本報訊】早前已發盈警的思捷（330），截至去年12月底止中期業績蝕4.65億元，僅符合市場預期的中下限。公司第二季開始（9至12月）銷售進一步惡化，全靠慳錢、削減廣告開支抵銷到部份影響。有分析員相信，思捷下半年度會繼續「睇餸食飯」，惟銷情短期無法扭轉跌勢，扭虧機會渺茫。<br>記者：吳綺慧</p><p>市場原本預期思捷會蝕1.1億至7.3億元不等，今次業績算是屬中下限水平。收入大跌19%至135.6億元，部份是受到去年決定剝離北美業務，以及歐元貶值影響。但即使扣除這些因素，收入都跌8.8%。其中作為重要復蘇指標的同店銷售，由首季的只按年跌0.2%，第二季顯著轉差至跌6%，令市場擔心下半年的業務表現。</p><p>下半年銷售回升無望</p><p>公司中午公佈業績後，股價即轉升為跌，最多跌過3.5%，及後走勢稍為回順，最後收報10.1元，挫0.8%。<br>儘管思捷透露，1、2月份的同店銷售跌幅已有改善，但有外資分析員相信，思捷下半年要扭虧的機會渺茫：「首先以歐洲的經濟情況，同埋佢地放慢翻新、轉新貨的速度，下半年銷售要升返基本上唔可能。唯一有好轉嘅係思捷終於肯面對現實，減少燒銀紙，可以減輕到個影響。我估思捷股價唔會再大跌，但短期都唔會有乜catalyst，繼續低位徘徊。」<br>上任已數個月的執行董行兼行政總裁馬浩思（Jose Martinez）亦表明，會再調較思捷「轉型計劃」。上半年思捷廣告及宣傳只用了約6億元，比起去年度同期、剛聘請巴西超模任代言人時，減少了18%。財務總裁鄧永鏞表示，思捷下半年度會繼續節省開支，希望未來營運開支佔銷售比率可少於50%。不過另一名外資分析員就不睇好：「我估呢個喺長遠目標，一時之間好難cut到咁多，上半年度呢個比率差唔多53%，租金、人工呢啲短期好難大減。」</p><p>CEO：新產品難大變化</p><p>該分析員又指，思捷減少宣傳開支，亦是「冇得揀」的選擇：「面對現實啦，佢半年就喺經營上淨流出咗11.4億現金，供股的錢都燒唔得好耐，一定要保守返啲。」<br>至於市場寄予厚望、曾協助思捷走過「黃金10年」的首席產品及設計總監Melody Harris-Jensbach回巢後，新產品將在今個春、夏季登場。不過馬浩思昨日透露產品在消費者角度未必會有很大變化，但批發商反應正面。分析員相信，思捷會是試水溫方式轉型，短期內產品不會有大突破。</p></body></html>