<html><header><meta charset="utf-8"><title>中環在線：龐建貽開壇sell<br>唐之水滴 - 李華華</title></header><body><h1>中環在線：龐建貽開壇sell<br>唐之水滴 - 李華華</h1><p>唐唐委託佳士得下月15、16號拍賣810件估價超過2,900萬嘅法國勃艮第（Burgundy）佳釀，佳士得今日就會為呢次拍賣，搞一場私人拍品論壇，搵來新世界發展（017）主席鄭家純嘅女婿龐建貽（Paulo）主講，介紹呢批酒有幾好。</p><p>Burgundy逾 2,900萬佳釀
</p><p>Paulo係紹榮鋼鐵龐鼎元家族第三代，出名熱愛葡萄酒，曾經喺法國著名酒莊打工，2001年回港創立大亞國際代理葡萄酒，勃艮第葡萄酒亦在大亞代理之列，好似話有幾十款𠻹，由佢介紹呢批酒應該好有說服力。據講，今次係唐唐同佳士得一齊搵佢免費幫手，論壇只招待幾十位準買家。<br>佳士得由舊年秋拍開始喺香港搞藝術論壇，搵專家、藝術家一齊討論拍品，今年打算繼續為拍賣會搞呢類論壇。</p><p>兩lot焦點靚酒  月中拍賣</p><p>810件拍品當然有平有貴，佳士得安排咗兩件比較靚嘅拍品喺15號同16號拍賣，分別係95年羅曼尼．康帝（Romanée-Conti）6支1.5公升裝，估價70萬至100萬，同埋96年Vosne-Romanée Cros Parantoux 12支普通瓶裝，估價45萬至55萬。<br>唐唐呷啖酒就講得出支酒來自邊個酒莊、邊年釀製，佢嘅藏品必然係靚貨，志同道合嘅人可能舉手買番支，唔識飲嘅都想知道呢批酒可以拍到乜嘢價錢，大家拭目以待。<br><br>李華華<br>mailto:LiWaWa@AppleDaily.com</p></body></html>