<html><header><meta charset="utf-8"><title>Sports Network：黑帝出巡</title></header><body><h1>Sports Network：<br>黑帝出巡</h1><p>F1平治車手「黑帝」咸姆頓，周日喺匈牙利站，奪得加盟平治之後首場勝仗；呢排坐住架私人專機四圍走嘅咸仔，賽後話想將勝利送畀前女友妮歌。又開心又傷感，拒絕被叫做花花公子嘅咸仔，果然係性情中人。<br>已經連續3站排頭位出賽嘅黑帝，今站由頭帶到尾，最後領先蓮花嘅拉高倫成10.9秒奪冠；加盟咗平治足足已成10站比賽，今次勝利真係得來不易。原來佢今站賽事個心始終諗住一個人，就係早前分手嘅前度女友妮歌。咸仔話：「成場比賽我都諗起一個對我嚟講好特別嘅女人，我一心想將勝利奉獻畀佢。」佢仲話呢一站比賽，因為一啲私人理由而變得好唔一樣，睇嚟都係同妮歌有關。</p><p>將勝利獻給前度
</p><p>回復單身嘅咸仔，呢排坐住架私人飛機四圍出巡；周一離開匈牙利都係坐呢架紅色專機，仲有一大班車迷喺機場送行，排場認真勁！28歲嘅黑帝買咗架飛機之後真係物盡其用，淨係呢兩個星期就已經飛咗成1.4萬英哩，去咗8個國家！去倫敦睇Jay-Z，之後又去洛杉磯錄音玩音樂，搞到外界用花花公子嚟稱呼咸仔。當事人聽到當然唔高興，仲出聲反擊㖭！<br>「我認為花花公子，係嗰啲成日去蒲、飲酒、亂發生關係同亂使錢嘅人。呢啲人多數都唔係咩好人。」咸仔首先為花花公子定義。之後佢再講：「我好少去蒲，又唔多飲酒，就因為一架飛機就要俾人話？我都係想飛得舒服啲先出錢喳！」你仲咁掛住妮歌，大家會明㗎啦。</p><p>【動主播召喚 敢你就來】 <br>立即報名： http://anchor.nextmedia.com </p></body></html>