<html><header><meta charset="utf-8"><title>金手指：759推翻上架費 - 孫柏文</title></header><body><h1>金手指：759推翻上架費 - 孫柏文</h1><p>孫柏文今年初叫大家一注獨贏CEC（759），前日出業績。噚日第一個業績後交易日股價跌。有買咗嘅朋友問點解，我話因沽家係傻。<br>首先，因為呢間到4月尾喺香港已有134間分店（百佳：232間）嘅公司，只得7億元市值（百佳吹到300幾億元）。因市值不足，冇分析員睇住。</p><p>毛利縮係假象</p><p>所以，由業績出咗之後48小時，睇人點講，全都甩甩漏漏。首先，就係點解公司營業額升六成，盈利先升三成？業餘分析話，呢啲顯示毛利率跌！黐線嘅，佢哋根本冇睇CEC其實本身有業務。而呢門線圈生意，盈利作為營業額百分比，高過高轉速貨品零售業務。所以計數時，有原業基數，所以睇落盈利增幅少過營業額，即毛利縮嘅假象。如果淨係睇CEC嘅零售業務，營業額升2.3倍，不過盈利就升2.7倍，所以唔該計多少少數、用多少少腦。<br>仲有，有人插佢冇增加派息。當你買一隻3年前係冇零售店，舊年開63間店到134間嘅公司，你真係覺得派息畀股東係呢刻運用資金最佳嘅方法？係嘅，你唔好買CEC。<br>租金。第一，市好先加租，市冧零食好，對沖咗。更緊要係759店係自帶人流，可開喺三殺位。<br>而最後，佢哋話上個財政年度，曾同本地供應商傾，點知759覺得佢哋廢，所以繼續直接入口。你想賣啲唔紅嘅貨？趁兩大超市仲喺到時，畀上架費啦！因為到759推翻上架費呢個惡習，你就冇計。<br>CEC只要做番舊年下半年業績，盈利已升三成，PE就會跌到30倍。如果再咁增長，間嘢點會只得七億市值，所以重申一注獨贏CEC！</p><p>孫柏文<br>獨立股評人<br> http://facebook.com/shuen <br>本欄逢周二刊出</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24 </p></body></html>