<html><header><meta charset="utf-8"><title>趣BlogBlog：買超級抽水股　儍的嗎？ - 股榮</title></header><body><h1>趣BlogBlog：<br>買超級抽水股　儍的嗎？ - 股榮</h1><p>如果說2007年是恒指的大牛市，今年可算是細價股的超級牛市，尤其是下半年，相當有牛三的特徵，成交大、升幅勁兼時間長，越是覺得唔合理要回吐，就偏偏再升幾倍給你睇。股榮統計今年至今，接近180隻股份（約佔港股總數目12%）升幅超過一倍以上，當中市值20億元以下的佔八成。</p><p>中農大折讓供股　散戶唔受</p><p>細價股勁升，原因有很多，但總覺得這個狂歡派對，似乎即將落幕，尤其是上周一則中國農產品（149）通告，宣佈股份先40合1，然後1供15，再送1紅股，更覺得股票為了抽水，其實可以去到相當盡。<br>公司先合股，後供股，以往司空見慣，但昔日多是仙股的伎倆，毫子股並不常見。仙股需要最少合併成為毫子股，才能集資或收購合併，亦因這樣做才能出現供股價折讓大，令小股東處於供又死、唔供又死的不利的情況。<br>中農簡單複雜化，今次供股價0.465元（合股後），較宣佈前股價4.52元（合股後）有九成折讓。<br>這次超級大逼供，是我印象之中，最狠最盡的一鑊。翌日中農股價瀉42%，揸住貨的散戶，情何以堪？供股前，街外股東佔總股本76%，如果全部散仔唔供，合股、供股及送紅股後，持股本數目劇降至4.5%。至於大股東等所謂一致人士承諾供股，持股由23.5%增至68%。<br>這種合股又大折讓供股的方法，玩得最出神入化的，可算是抽水大王官永義，永義實業（616）今年10月曾試過40合1，然後1供5，供股價當時折讓77%，可見今次中農更絕。<br>其實要避開這些老抽股，並非無路可捉。這類股份，相關大股東通常富有經驗，例如今次中農的大股東中，一致人士公司過去多次「合完即供」，供開有感情，通常執完散戶一劑又一劑，因此大家只要買股前做下功課，就算贏唔到，都唔會輸大鑊。<br>推介一個網站，股壇長毛David Webb成立的網站webb-site.com，有公司過去配股、供股以及合股等公司抽水紀錄，大家買細價股前，不妨可以去網站睇下以往「勁抽」歷史，係唔係莊家股、Chapter 21公司或者其他股，起碼有個印象。<br>其實股票抽水，並非死罪，就算是長實（001）及滙控（005）等大藍籌，昔日一樣遇到財困陷入險境，要向小股東抽水共度時艱，在合情合理公平原則下，趁低買抽水股，隨時為財富增值的良好機會。<br>不過，部份動輒向小股東「每年抽你多一些」的細價股，借用高登潮語，買了真的hi hi，以後要買這些股票的時間，無論支陽燭升得幾長幾靚，都同自己講，儍的嗎，唔夠講多幾次，儍的嗎、儍的嗎、儍的嗎？<br><br>股榮</p></body></html>