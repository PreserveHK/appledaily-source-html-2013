<html><header><meta charset="utf-8"><title>樂香園：聖誕收爐小結 - 海迪</title></header><body><h1>樂香園：聖誕收爐小結 - 海迪</h1><p>今年市況不俗，芬佬朋友總結表現時就話，7月起那一浸升浪基本上大家都好易追到；反倒是9月過後，大價股升勢已定，細價股如揀唔中，很容易跑輸，所以唔係個個都有得提早收爐喎。尤其是三中全會，今年消息離奇地封鎖得好嚴密，咩春江鴨都唔見，唔少大fund都中伏。<br>例如原本因為投資收益麻麻、一直走勢平淡的內險股咁，基金股東淡馬錫就係11月15日，即三中會議《決定》公佈前夕，忍唔住手沽太保（2601），均價26.69元，套現6,000幾萬。誰知一沽完之後，就公佈社保改革、延遲退休等政策，內險股structural re-rated，太保喺11月18日單日就爆升13%，認真灰晒。淡馬錫最後要喺12月初用均價32.3元增持太保逾5%，你話幾無奈呢？<br>另一個會揼心口嘅仲有私募基金龍頭KKR，佢IPO前已入股現代牧業（1117），幾年來股價載浮載沉，到5月KKR才以每股2.45元沽貨畀蒙牛（2319），鬼知下半年內地奶荒越鬧越激，加上三中全會又有單獨二孩政策，𠵱家現代牧業已經升到4蚊喇，最近KKR話要和現代牧業投資開牧場，似乎仲好眷戀喎。<br>展望來年，資金似乎仍流緊返歐美，朋友建議揸番啲業務喺成熟市場嘅大價股，等過年。</p><p>海迪</p><p>足本收睇《亂噏24》x鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24  </p></body></html>