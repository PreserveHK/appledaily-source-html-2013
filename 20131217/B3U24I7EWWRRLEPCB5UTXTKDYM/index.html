<html><header><meta charset="utf-8"><title>隔牆有耳：唔怕搞政改挫民望壞姻緣　袁國強盛男宣言 - 李八方</title></header><body><h1>隔牆有耳：<br>唔怕搞政改挫民望壞姻緣　<br>袁國強盛男宣言 - 李八方</h1><p>身為現屆梁班子中唯一一個單身官員，律政司司長袁國強嘅感情動向一直好受關注，近期佢被委以重任加入政改三人小組，莫講話忙到冇時間結識伴侶，稍一不慎硬銷魔鬼政改方案，或者會令人神憎鬼厭，影響埋姻緣都未定。但呢位官場鑽石王老五似乎樂得單拖，噚日聲言已經將感情事「拋諸腦後」，仲大爆金句闡述「姻緣觀」㖭呀！<br>政改三人小組首領林鄭放大假，近期推銷重任落喺袁國強Rimsky身上，噚日佢就去到now做訪問。話說主持人講到，推動政改唔單止有可能令民望跌影響人緣，甚至可能影響埋姻緣，言下之意係呢個吃力不討好嘅重任，隨時變成生人勿近，冇人敢埋身，終身大事凍過水。<br>點知Rimsky聽完笑笑口，直接話：「呢個（感情事）一早拋諸腦後」，佢話唔覺得呢個係好大嘅問題，之後仲拋出金句，論緣份可遇不可求：「有緣遇到就遇到，冇緣就冇緣㗎啦」，玄妙度直逼「捍衞核心價值係最核心嘅核心價值」。唔通Rimsky想取代唐唐金句王嘅地位？</p><p>冇興趣選特首</p><p>對感情事冇興趣啫，對選特首又有冇興趣呢？Rimsky謙稱，「冇咁嘅能力，所以都唔使講有冇興趣，（笑笑口續指）雖然都真係冇乜興趣」。<br>咁終審法院首席法官呢個位又點睇？Rimsky強調，對法律工作嘅興趣遠超其他事，但澄清呢個法律工作包括法律研究同大律師工作。<br><br>李八方<br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>