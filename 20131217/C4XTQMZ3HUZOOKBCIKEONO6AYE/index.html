<html><header><meta charset="utf-8"><title>體壇拾趣：夏登林瘋齊齊傷火箭飛唔起</title></header><body><h1>體壇拾趣：<br>夏登林瘋齊齊傷<br>火箭飛唔起</h1><p>火箭周日作客帝王，原本以為就算林書豪背傷唔出得，呢場波都實食冇黐牙，點知主隊有新兵基爾，喺地標戰攻入26分，仲有中鋒吉辛斯貢獻21分、10個籃板，最後客隊以91:106慘敗！火箭仲有射手夏登喺比賽中扭傷腳，認真黑仔。<br>林書豪上場對勇士俾對手撞親，搞到背脊受傷，今場唔出得。正常嚟講，有柏臣斯、懷特侯活同夏登，都應該夠贏。不過，今場帝王有早前轉會嘅得分好手基爾，喺主場亮相打地標戰，全場20射10中，攻入26分之餘，仲貢獻咗4次偷波。</p><p>夏登扭傷腳慘負帝王</p><p>多咗個好幫手，唔怪得吉辛斯賽後都話：「基爾加盟減輕咗大家嘅壓力，雖然唔係話I湯馬士同我每場都打得好辛苦，但係多個得分點真係好有幫助。」<br>夏登喺第3節一次進攻嘅時候，俾對手侵犯仲扭傷咗左腳，仲用「金雞獨立」嘅姿勢射入罰球。雖然佢之後接受包紮繼續比賽，但係對球隊冇咩幫助，火箭最後都係要以15分之差大敗。夏登賽後話：「我淨係覺得好痛，𠵱家盡力保持正面嘅想法，希望可以盡快好番。」聽落好似好嚴重，佢隨時周三作客公牛打唔到，同林瘋齊齊做傷兵。而球隊嘅教練麥希就因為喪母要暫時離隊，今場同之後兩場都會由助教森遜做替工。</p><p>阿斯克快被換走</p><p>另外，近日有傳火箭另一位中鋒阿斯克，就好有可能喺近日被換走。有美國傳媒話，球會有可能用佢同騎士換入防守型中鋒華利奧。亦有傳火箭嘅目標，係今季加盟鷹隊嘅米爾沙，貪佢肯打爛仔波。聽講塞爾特人嘅J格連，都係火箭嘅目標之一。</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>