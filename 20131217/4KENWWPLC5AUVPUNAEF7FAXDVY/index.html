<html><header><meta charset="utf-8"><title>孫太捉活希兒新抱做大龍鳳</title></header><body><h1>孫太捉活希兒新抱做大龍鳳</h1><p>【婚紗背後之忽然和解】中港照相器材主席孫大倫細仔孫道熙（Ryan）上月跟林珊亭（Sandee）結婚，元祖級的𡃁模活希兒，當日就穿着婚紗到場，被Ryan及其好友指有踩場之嫌。不過日前先有孫大倫帶兒子Ryan及新抱，一齊現身灣仔福臨門食飯借機解畫之後，昨日孫大倫太太鄧秀英帶同任職律師的當事人活希兒親身再次解畫。一連兩星期分別由不同孫家的人在明知多記者出現的灣仔福臨門吃午飯，更加令人覺得他們此地無銀。</p><p>「朋友加鹽加醋」</p><p>中午時分孫太開車接了活希兒後，再到福臨門午飯。飯後兩人有備而來，接受在場記者訪問，孫太第一時間就否認新抱Sandee跟活希兒不和，整件事都是意外，她展示手機上當日活希兒所穿的婚紗照片說：「件衫粉紅色唔係婚紗只係晚裝，係Ryan啲朋友加鹽加醋。」孫太笑言當晚氣氛很好。身旁的活希兒解釋衣服是契媽所送，跟Ryan亦未拍過拖，她說：「如果我真係搞搞震，點會唔踢我走。不過我都有喺facebook同Ryan講『唔好意思』。」稍後孫太更叫新抱Sandee趕到現場，促成世紀合照，不過Sandee跟活希兒就不肯拍攝合照。</p><p>此外，在回到律師樓樓下時活希兒再接受訪問，她自言已為今次事件道歉並為一對新人祝福，她說：「因為件衫似，係我poor choice，事後有同Ryan解釋。」<br>採訪、攝影：藍文浩、楊浩賢、陳辰</p><p>足本收睇《亂噏24》x 鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24 </p></body></html>