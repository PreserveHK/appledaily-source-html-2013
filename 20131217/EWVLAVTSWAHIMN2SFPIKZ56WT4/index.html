<html><header><meta charset="utf-8"><title>求驗客手記：隊長蘇狂炒刺變死神波亞斯拜拜</title></header><body><h1>求驗客手記：<br>隊長蘇狂炒刺變死神<br>波亞斯拜拜</h1><p>隊長臂章加身，蘇亞雷斯果然生晒！周日英超利物浦作客熱刺，因謝拉特有傷缺陣，前鋒蘇亞雷斯暫代隊長，交出兩入球3助攻，協助紅軍５球血洗白鹿徑；可憐波亞斯周一即被球隊辭退，成為英超今季第5位被炒領隊（見附表）。</p><p>正所謂能力越大，責任越大，蘇亞雷斯今期排英超神射手榜首，領隊羅渣士呢場就畀埋隊長佢做。之前阿蘇就麻煩多多，又插水又咬人，不過做咗隊長當堂成熟晒，開波前握手禮期間，一個熱刺幸運女童向佢扮鬼臉，又扮唔同佢握手，阿蘇都冇發火，真係有大將之風。</p><p>兩入波3助攻派5蛋
</p><p>場波一面倒，阿蘇上下半場各建一功外，今季累積到17個英超入球，仲做埋助攻王，佐敦軒達臣、法拿根、史達寧人人受惠。熱刺輸波之餘仲輸埋品，巴西中場荷西保連奴63分鐘向阿蘇施以穿心腿，俾球證紅牌趕離場；主隊全場都冇次中目標射門，難怪70幾分鐘開始，已經見球迷提早離場。</p><p>英媒傳卡比路接手</p><p>熱刺繼11月尾作客輸畀曼城0:6後再度大敗，主席利維喺看台睇到黑晒口面，雖然賽後波亞斯肯孭飛，話輸波自己要負最大責任，不過球會管理層周一開危機會議後，終於宣佈與波亞斯達成離隊協議。雖然加里夫巴利季初離隊，球隊都畀足子彈波亞斯擴軍，今夏使費達1.1億鎊，使凸埋賣巴利嗰份，但買返嚟嘅拉美拿、伊天卡普爾等貢獻有限；另外，波仔11同13年分別帶車路士同熱刺嚟香港，出戰巴克萊亞洲挑戰賽，結果返到英格蘭都俾人炒，似乎香港都唔利波亞斯嘞。英國《每日郵報》傳由卡比路接手，不過佢準備帶俄羅斯踢世界盃，應該唔得閒啩？<br>呢個世界落井下石嘅人就多，雪中送炭嘅人就少，被打入冷宮嘅前鋒艾迪巴約同被外借嘅後衞伊高圖，周日相約齊齊睇直播，當球隊輸0:5後，兩人笑笑口舉起3隻同2隻手指寸熱刺輸5粒，仲放埋上網；玩到咁大，就算波仔走咗，都激嬲一眾隊友實冇運行。</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>