<html><header><meta charset="utf-8"><title>中環在線：成都國金　熊……貓出沒注意 - 李華華</title></header><body><h1>中環在線：<br>成都國金　熊……貓出沒注意 - 李華華</h1><p>發展商近年好鍾意為商場、寫字樓增添藝術元素，吳光正旗下九龍倉（004）嘅成都國際金融中心明年1月開業，就有熊貓雕塑坐鎮，搵來著名藝術家Lawrence Argent製造一隻高15米、重13噸嘅超大熊貓雕塑爬喺商場外牆。呢個商場可能要叫做熊貓商場喎。<br>Argent其中一件出名嘅作品，係2005年製作咗一隻40呎高嘅藍色巨熊，名為「I see what you mean」，放喺丹佛科羅拉多會議中心外面，狀似好奇望吓入面係乜東東，相當過癮。放喺成都國際金融中心嘅熊貓就叫做「I am here」。<br>Argent仲會製作十幾隻40厘米高嘅熊貓雕塑，再跟唔同名人拍照，下月一齊拍賣籌款。九倉呢個項目本身亦幾巴閉，幅地係九倉2007年以72億人仔投得，爭贏好多本港地產商。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>