<html><header><meta charset="utf-8"><title>異動空間：華電福新平靚正 - 魏力</title></header><body><h1>異動空間：華電福新平靚正 - 魏力</h1><p>強國PMI遜預期，加上憂慮美國退市，港股被淡友圍攻，沽空率創三個月新高。恒指連續兩日守住二萬三，RSI亦已跌至30超賣水平，其實有條件挾淡倉，加上議息前後，個市經常調轉行，故毋須睇得太淡。</p><p>「投資王擂台賽」舉行兩周，約5,000名玩家中，逾八成人賬面輸錢，可見即使是模擬交易，無心理包袱，贏錢仍然不易，皆因過去一個月，資金炒極都係科網、濠賭及環保股。三者受經濟周期影響較微，反映基金大戶都睇唔通個市，但又要追數搵食，焗住集體高追，戰友只要改變一下思維，放膽衝擊破頂股，呢類市其實幾好炒。<br>強國空氣勁差，節能減排成為當務之急，水務股狂炒後，新能源股接力起動，由華電國際（1071）分拆的華電福新（816），盡攬水力發電、風電、核電、光伏及天然氣業務，有效分散風險，加上風電及核電產能不斷提高，美林報告預期，潔淨能源佔公司收入的比重將在2016年大增至75%，有助估值顯著上調，現價仍有不俗水位。<br>睇番業績，首三季淨利潤急升45%至12.6億人仔，保守當全年賺16億人仔，按年增長54%，有潛質發盈喜，今年預測PE約10倍，為平靚正之選。走勢上，昨創上市新高，收報3.04元，冇蟹貨海闊天空，以同業平均PE介乎15至20倍比較，有條件砌上4蚊樓上。</p><p>魏力<br> http://www.facebook.com/2012jason </p><p>足本收睇《亂噏24》x鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24  </p></body></html>