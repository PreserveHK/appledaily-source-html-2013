<html><header><meta charset="utf-8"><title>智取大市：京客隆殘股博翻身 - 晉佳</title></header><body><h1>智取大市：京客隆殘股博翻身 - 晉佳</h1><p>港股近5個交易日跌咗4日，高位跌咗成千點之餘，三中全會到𠵱家嘅升幅已經唔見咗一大半。如果要再深入啲睇市場對於三中全會與中央經濟工作會議嘅反應，就應該集中睇H指。<br>由三中全會全文內容見光之前嘅11月14日收市價10391計算，H指去到12月2日升到去高位11638，以黃金比率計算，只要調整幅度維持喺0.618倍之內，仲算係反映三中後H指升勢未被破壞，即係10867屬於升浪支持位。如果明顯跌破咗呢個位，就當係market話你聽三中全會冇觸發中資股升浪，所謂三中帶嚟重估浪潮，就忘記佢罷啦。<br>事實上，H指連續兩日守到10867，仲要唔敢講可以守得穩，所以中資股強極真係有個譜，相反資金仲係炒緊濠賭股，板塊越炒越窄，噚日升跌股份比例4：9左右，唔似好兆頭。<br>恒指9日RSI跌到30.82，事實上港股升浪途中，9日RSI跌近30，已經算係一個警號。而9日RSI由9月中到𠵱家形成一浪低於一浪嘅走勢，中線走勢開始有轉弱迹象。不過，聯儲局就快議息，加上RSI偏低反而有短線超賣反彈誘因，所以短線仲可以觀望一吓，當然不能期望過高。同樣值得留意嘅係，如果恒指喺年尾維持呢個位收爐，月線圖又變番陰燭，仲要回落番去原本已經突破咗嘅三角形阻力線（23500）樓下，後市就唔值得咁進取。<br>升股買少見少，晉佳經驗告訴自己，要賺錢反而要喺冷門股埋手，近排見到聯華超市（980）升得靚仔，睇吓相關板塊股份，的確唔講得笑，佢同埋做大賣場嘅京客隆（814）一樣，今年第二季到而家形成咗圓底形態，有機會長線大翻身。</p><p>中長線上望4.5元</p><p>先講京客隆，佢今年上半年收入上升5%，但營業費用增加得比較快嘅關係，令純利下跌38%至4,837萬元人民幣，每股盈利12分。第三季表現仲差勁，單季只賺607萬元，斷估今年市盈率會超過10倍，但市賬率只有0.6倍，估值仍低殘。不過，好就好在收入穩定上升，暫時都未驚公司會scale down，只要收入唔轉跌，股價照計跌極有個譜。<br>三中全會有一個好重要嘅訊息，就係要公平、市場化、打破中等收入陷阱，如果要打破中等收入陷阱，起碼要普羅大眾都有能力消費，如果中央有心力谷低端消費，照計京客隆呢類超市股，長遠表現應該唔會太差。<br>圖靚加埋估值低殘，相信係買入京客隆嘅原因。近兩、三年呢隻股已經跌咗七成，股價往往受制於250日線，目前250日線只係3.1元左右，呢個位同時係雙底頸線，向上突破就一天光晒。雖然長線未確認轉強，但晉佳仍建議分段吸納呢隻股，如果真係重返強勢，中長線至少上番4.5元。<br><br>晉佳<br>編按：智取大市暫代板塊尋寶一天。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>