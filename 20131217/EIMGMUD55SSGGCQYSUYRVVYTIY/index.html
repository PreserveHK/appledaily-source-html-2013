<html><header><meta charset="utf-8"><title>報告王：恒安有力晉身紅底股 - 瑪姬兒</title></header><body><h1>報告王：恒安有力晉身紅底股<br> - 瑪姬兒</h1><p>淡友噚日認真巴閉，借住儲局今個星期議息，市場又炒退市消息，加上匯豐PMI數據唔多靚，就趁呢個機會推低港股，低位曾見22999點，剛好攻陷23000大關1點咁多，就足夠搞到廿幾隻牛仔被打靶。<br>不過，噚日成交根本就唔係太多，而且港股近排已經調整咗唔少，相信再大插機會唔大，所以好友仲有機會反擊，唔需要咁心急跳船。</p><p>中金叫沽　花旗唱反調</p><p>早前市場極度關注的中央經濟工作會議上星期五閉幕，政策上就無乜料到，不過就有提及推進城鎮化的主要任務。<br>老實講，「城鎮化」已經係一個聽到悶的政策，基本上都唔會再掀起太大炒風。但係呢個政策可以反映一件事，就係內地人民生活質素提高，內需股長遠無衰，可以考慮買入恒安（1044）。<br>該公司係內地衞生巾及紙尿褲龍頭，早幾日俾中金唱淡叫沽，目標83.2元，搞到股價一度穿咗90元。<br>噚日花旗即刻出報告力撐，叫大家買貨，兼紅底在望，調升目標至105元。預料短期衞生巾銷售仍保持強勁，但毛利已經見頂，所以在不久將來，該業務的盈利增幅的確會放緩，不過紙巾業務有望恢復增長，可以彌補不足。<br>睇走勢，恒安昨日最低見89.6元，曾跌穿100日線，但收報91.1元，仍緊貼於上升軌底部，走勢未正式轉差。若能夠守穩支持位，可以低吸作長線持有，準備晉身紅底股行列。<br><br>瑪姬兒</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>