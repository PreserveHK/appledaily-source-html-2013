<html><header><meta charset="utf-8"><title>蛇馬交替搵吉日 - 左丁山</title></header><body><h1>蛇馬交替搵吉日 - 左丁山</h1><p>馬年將至，蛇年將逝，古老人家在此時間有好多習俗要跟隨，但時至今日，香港已徹底城市化，好多習俗難以逐一做，久而久之，已逐漸為人淡忘。<br>易學會會長傅沛基先生（下稱傅會長）對蛇馬交替之間嘅主要日子，有如下指示，信者可試行，不信者自得其樂，唔好鬧。<br>尾禡：按例係農曆十二月十六，即2014年1月16日，當日為丁亥日開月，亥為豬，巳為蛇，適逢巳亥相冲，冲太歲嘅日子，在此日拜神吃尾禡飯，當然不宜，傅會長建議提前在2014年1月14日（十二月十四），即乙酉日成日吃尾禡飯，吉時係申酉時（下午三至七時），不過老闆伙記如係在巳卯年、丁卯年出生，不妨在拜神時避一避，行開一陣先。上一次巳卯年係1999年，再上一次係1939年，丁卯年係1987、1927。<br>謝灶：在2014年1月23日（十二月二十三）；口訣為官三民四蜑家五，民四即1月24日，適逢破日，諸事不宜，平民百姓不要在此日謝灶，不如在1月25日（十二月二十五）丙申日危日，時辰由申時至戌時皆吉（下午三時至晚上九時）。如在農曆十二月廿五謝灶，庚寅年、壬寅年生人要避一避拜神。<br>團年及大掃除2014年1月26日為丁酉日成日，最好先行大掃除，然後一家團年，吉時係午時（十一至一時），係星期日飲茶時間，晚上就係酉時（五至七時）吃晚飯時間，唯辛卯癸卯生人不宜，要在拜神時避開，點解不在年三十（1月30日）團年呢？傅會長話當日為建日不算係好好日子，年廿九（1月29日）更係閉日，唔掂，故此在1月26日星期日團年係最佳選擇，但恐怕如在外吃飯訂位，會非常困難！<br>做冬在2013年12月22日（每年做冬皆是12月22日），此日係壬戌日開日，民間習慣在晚上家人吃飯，吉時在戌時（七至九時），俗語有云砸年窮砸冬富（砸者，壓也），可用芹菜、葱、鯪魚、擺放在米缸之上（即放米地方），再以芹菜、髮菜、葱、鯪魚放在神枱，取其勤力、發財、聰明、有餘嘅意頭。</p></body></html>