<html><header><meta charset="utf-8"><title>政改是「麗晶大賓館」 - 曾志豪</title></header><body><h1>政改是「麗晶大賓館」 - 曾志豪</h1><p>政改對香港人而言，是甚麼東西？我們的處境，應如何形容？<br>答案：周星馳《國產凌凌漆》。<br>我們以為得到的是世界公認普及而平等的選舉，以為係有好多鬼妹的「麗晶大酒店」；點知，仆佢個X，亞視嚟嘅……Sorry，今次唔關亞視事，原來個普選係西選嚟嘅！即係，麗晶大賓館！<br>咁麗晶大賓館，有乜唔好？你諗吓星爺嘅遭遇，「有無陀地？」「有。」「你做乜啊？」「除褲囉。」「點解要咁做呢？」「你話要陀地㗎嘛，我呢區起晒朵㗎啦。」<br>各位師兄！西選的下場，便是我們以為有得揀，點知俾咗個「呢區起晒朵」嘅陀地如花我哋揀啊﹗<br>你以為唔要陀地，揀返北姑會唔會好啲呢？咪傻啦，北姑咪又係李健仁扮！<br>最糟糕的是，如果星爺想彈鐘，唔要如花，阿爺或其代理人，例如林煥光，便會走出來說，「政改是重要議題，大家可發表意見，但不應像街市買菜般，討價還價。」<br>講笑嗎？政府明明說政改「有商有量」，但卻不許我們「討價還價」？<br>請問林Sir，如何做到「有商有量」但又不會「討價還價」呢？「有商有量」和「討價還價」之間，是否有很大的空間？<br>即是星爺，可以和如花「商量」要北姑還是陀地，但當發現兩個都係李健仁扮演，卻又不能「討價還價」，只能照單全收。那這種不是「有商有量」，是人質和綁匪傾贖金，最多叫「求情」。<br>「討價還價」的至高境界，便是「唔買」，顧客掉頭走，商販便會追出來，大幅讓步。但可惜，政改講價，我們不能講「唔買」，不合心意都一定要買；你想想，一個肯定會幫襯你的顧客，還有幾多講價空間？店大欺客，講完。</p></body></html>