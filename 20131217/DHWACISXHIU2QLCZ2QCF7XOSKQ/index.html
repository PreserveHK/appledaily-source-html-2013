<html><header><meta charset="utf-8"><title>中門大開：曾鈺成釣魚大計 - 添馬男</title></header><body><h1>中門大開：曾鈺成釣魚大計 - 添馬男</h1><p>曾鈺成接受《經濟日報》訪問，將其king fishing大計公諸於世，同一時間，馬時亨、唐英年亦為梁錦松重出江湖造勢，表態支持阿松參加2017年選特首，仲有身負政改諮詢大任嘅林鄭，乖仔、老公由英倫祖家回歸，又回內地中山置業，一改以前「裸官」狀態。大家都已經將梁特首write off，當正佢已落咗台，全力為謀取下屆王位部署，當中以曾鈺成計劃最為清晰。</p><p>西環取態屬最大關卡</p><p>曾鈺成向報章透露，自己正籌組一個「穩定、有規模、經得起朝代轉變」的智庫組織，作為人才庫，提供政治問責人才，供日後特首揀蟀，改善政府管治。呢個組織嘅功能本來係由政黨負責，但睇怕北京唔會容許政黨執政，所以先至要另起爐灶搞一壇「fishing club」，變相提早埋班，組織一個專業政治聯盟，唔理你邊個選贏，背後組班都係由呢個智庫提供。<br>此概念並不新鮮，當年曾蔭權時代嘅智經，就係prototype，從智經嘅成與敗經驗，就可知道曾鈺成呢個「釣魚會」得定唔得。<br>要做到香港本土建制派政治聯盟，成為穩定支持特首嘅管治力量，最大嘅hurdle係西環取態。當年智經係威係勢，協助曾競選成功，之後便有所謂西環與中環之爭。中環者，乃官僚勢力、主流商界、傳統港英建制主流，但就冇「侵」西環友，結果傳媒就爆出中環與西環之爭，最終邊個贏出，大家都估到晒，當然係西環跑出。<br>無他，邊個手握政治賞罰機制就有話事權，如果曾主席有霸氣，能決定邊個建制派人士出選、入閣、出任公職，自然就可以做到king maker又或者fishing king。問題係如當年智經一樣，只做到政策研究及networking呢part，當時智經主席陳德霖為曾助選成功，晉身大內總管，即特首辦主任，謀劃擴大問責制，向政府輸送政治人才。但智經欠缺唔係錢及人脈，欠嘅係政治力量，冇自己政治班底，去倡議一套政治主張。<br>要成功做到fishing king，實在唔容易，因為覬覦呢個fishing位嘅人實在不少。正因為通街都知梁振英冇戰友冇朋友，起用一棚古靈精怪人士，以鬥爭思維去管治，分化建制勢力，人人喊打，於是紛紛提早埋班，睇住梁振英弱點去sell北京，你曾鈺成知道，其他人一樣知道。<br>幾條水人馬搶造fishing king，除非曾主席有北京加持祝福，表示呢檔係獨家獵頭代理人，咁就可以突圍而出。 <br><br>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>