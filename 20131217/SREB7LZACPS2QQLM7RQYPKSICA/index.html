<html><header><meta charset="utf-8"><title>馮仁昭四圍超：君如讚王菀之出色小雞 - 馮仁昭</title></header><body><h1>馮仁昭四圍超：<br>君如讚王菀之出色小雞 - 馮仁昭</h1><p>吳君如、王菀之、張家輝、梁家輝同陳奕迅等噚日喺尖東拍賀歲片《金雞SSS》結局戲，現場仲搭建咗「大富豪」夜總會場景，吸引唔少市民圍觀。着低胸裙露事業線嘅「金雞」君如，講笑話去咗韓國整咗個38G上圍。<br>對於王菀之做君如接班人飾演「小雞」，君如對佢讚不絕口：「佢係攝緊位上嘅出色嘅雞，佢好有潛質做喜劇，畀咗好多位佢發揮。」王菀之好幽默咁話：「我天生就係一個笑話。」君如爆王菀之同鄭中基有場打車輪戲，但拍攝當日王菀之心情好忐忑，面都紅晒，但君如就賣關子叫入戲院睇。</p><p>Eason做蠱惑仔</p><p>Eason喺片中扮專走水貨、炒飛嘅蠱惑仔，為迎接剛出冊嘅脫節江湖大佬張家輝「哥頓哥」會有唔少內心戲，Eason話：「我呢個蠱惑仔唔係打打殺殺，係支持政府，收咗錢要搞……」梁家輝搶住講：「所以我哋三個可以坐埋一齊，佢係更生人士，我係為人民發聲。」天氣凍又落雨，着得性感嘅君如凍到聲都沙晒，張家輝講笑咁話：「佢早兩日病咗，但又要拍，噚日吹到得番半條命，冇辦法啦，自己出錢拍係要咁，唔係點呀！」得到一班老友相助，君如話感激流涕：「唔知講乜，唔只講多謝，我預咗要還。」此外，張家輝對於失落亞太影帝，佢話一啲都冇介懷。<br>撰文：馮仁昭</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>