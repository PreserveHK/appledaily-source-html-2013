<html><header><meta charset="utf-8"><title>金手指：老炒家談金寶通 - 孫柏文</title></header><body><h1>金手指：老炒家談金寶通 - 孫柏文</h1><p>上個禮拜二，老炒家忽然想約我，不過因大家事忙，要噚日收市後先食到tea。傾傾吓講到我呢年啲推介，老炒家就鬧：「你呀！兩個字，水皮。不過最弊唔係唔識揀股或者揀錯股，又唔係入嘅價唔合邏輯。」<br>咁我聽完反問：「冇揀錯，買入嘅timing又冇錯，仲點解咁話我呀？」<br>老炒家就話：「你知唔知你最大問題係咩？就係叫人落車嘅timing錯到不得了。我睇你啲文，你6毫大鑼大鼓叫買CEC國際（759），到爆過1.8元時，你叫落車。叫落車後都冇一個月，上到幾多？」我答：「差1仙到5蚊，4.99元。」<br>老炒家：「咪就係囉！大嗱嗱三個幾呀！當隻嘢爆過1.3元時已冇蟹貨，一過就叫落車，第一日炒股呀？」當我諗住都應該鬧完，佢呷啖茶後又問：「你上個禮拜二寫咗啲乜？」<br>我答：「我話六個月前叫一注獨贏嘅御泰中彩（555）到價落車。叫買時0.59元，到上周一升到0.81元所以走。」老炒家：「咁今日收市呢？」問得好，因為噚日冇留意呢隻，我就攞部手機出來撳，點知一睇，細細聲答：「0.93元。」老炒家跟住就大笑，話唔怪得我一邊廂有人信我，另一邊廂就日日俾人話係「明燈」。</p><p>成交轉活爭住儲</p><p>之後我問老炒家點睇兩個禮拜前叫買，當日開1.1元嘅金寶通（320），佢話：「間嘢你計都值1.57元，之前冇成交難儲貨，再平都冇用。不過而家夠量，我係咁啄，聽啲行家個個都儲股，想勸81歲主席大股東退休，而佢持貨量已得番三成，第二大股東係香植球嘅仔香立智，佢遲早郁手做deal。我將會買到1.5元，等停牌賣盤、復牌爆升過兩蚊。不過唔好俾我估中，一升到1.5元你又叫人落車啦？係咪？」我冇答佢，哈哈，講真唔使1.5元都可能已叫落車。大家記得記得subscribe我facebook，等我可以叫落車喇！<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>足本收睇《亂噏24》x鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24  </p></body></html>