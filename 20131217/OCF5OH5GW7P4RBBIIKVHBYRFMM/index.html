<html><header><meta charset="utf-8"><title>一周兩件：橙天嘉禾博得過 - 錢雋</title></header><body><h1>一周兩件：橙天嘉禾博得過 - 錢雋</h1><p>報載環球傳媒大亨梅鐸，上年入股祖國博納影業，佢對進軍祖國潛力勁豐厚嘅文化媒體產業，係有非常大決心。呢類股份之中，應揀至平靚嘅橙天嘉禾（1132）！</p><p>內地電影票房增長勁</p><p>今年祖國電影總票房翻咗一番，去到200億銀人仔。業界推算，到咗2015年，祖國總票房會高達300億銀人仔。又祖國13億人口，但全國電影銀幕得1.5萬塊，相對美國2億幾人口就有4萬塊銀幕，可謂差天共地。<br>祖國電影製作成熟，票房勁收、城鎮化推動更多消費，加埋電影院發展空間極大，橙天嘉禾肥仔水。事實亦係咁，今年上半年，橙天嘉禾喺祖國收入，增加37%到3.2億銀，半年純利亦增長25%，到5,000萬銀。橙天嘉禾亦食住個勢發圍，預計到明年底，喺祖國影城會大增62%到73間，提供526塊銀幕，照咁睇，橙天嘉禾明年仲好境。<br>係咁易估橙天嘉禾今、明年度純利，可以keep住25%增長，明年純利1.53億銀，PE得8倍。上邊博納，喺花旗國上市，明年度PE 20倍，另花旗影院股Carmike，明年度PE 19倍，PB達到兩倍。另一方面，歐洲市值最大嘅同行Reading International，PB更加係高達6倍。<br>祖國呢邊有華誼兄弟，市值高達500億港銀，係橙天嘉禾（市值13億銀）嘅38倍，明年PE 52倍，PB 11倍。橙天嘉禾現價0.47元，仲貼住三年低位，PB得0.73倍，平到爆。<br>橙天嘉禾見番1蚊，要升1.1倍，明年度PE得17倍，PB得1.6倍，未有耐追到行家之餘，喺祖國嘅業務，一旦成熟分拆上市，潛在增值係可大可小。 <br><br>錢雋<br>細價股專家<br>本欄逢周二、五刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>