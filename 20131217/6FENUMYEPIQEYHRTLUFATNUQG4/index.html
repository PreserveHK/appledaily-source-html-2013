<html><header><meta charset="utf-8"><title>女神tea time：復古玩以物易物 - Fifi</title></header><body><h1>女神tea time：<br>復古玩以物易物 - Fifi</h1><p>冇黃金抵押嘅美金可以做到國際權威貨幣，講到尾都係「In god we trust」，靠個信字。不過，美國係咁印鈔，令有人開始尋求一種值得大家相信嘅貨幣，咁先至令Bitcoin成功上位。<br>有人創造新貨幣企圖顛覆世界，有人玩時光倒流，大搞「以物易物」做生意。菲菲朋友靚Ming早排換新袋，一問之下，佢就沾沾自喜話係去觀塘一間以物易物舖頭換返來。<br>翻查資料，呢間叫Clover嘅舖頭，運作好簡單，想換嘢，要先入會，交低會員費，收費由75至600元不等，價錢按會籍時間長短而定。然後會員所交低嘅貨，會換成CP值（舖頭獨有嘅交易單位），再憑CP換其他貨物。<br>間舖最有趣嘅係，話知你拎讚石戒指定係膠圈去，話之你名牌衫定係10蚊件底衫，總之衫一律值2CP；首飾1CP，只按種類定價，不論平貴。菲菲專登搵創辦人之一嘅Louis傾偈，佢話咁樣係希望上到去嘅人，拋開世俗對名牌嘅觀念，總之上得去，就係揀走自己覺得好嘅物件。<br>以物易物網一向都有，但紅唔起。Clover每月仲要交萬二蚊舖租，菲菲問到底開業年半嘅Clover維唔維到皮，Louis亦直接話勉強啦，而家已儲咗300個會員，未來希望繼續藉口碑儲客。</p><p>Fifi<br>本欄逢周二、四刊出</p><p>足本收睇《亂噏24》x鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24  </p></body></html>