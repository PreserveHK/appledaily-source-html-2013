<html><header><meta charset="utf-8"><title>宅男　才子　再分勝負</title></header><body><h1>宅男　才子　再分勝負</h1><p>才子有用啲？定係宅男潛質高啲？之前佢哋就未分勝負！講緊嘅係蔡廐「黃金宅男」同方廐「競駿才子」。上個月初，呢對馬喺谷草一哩碰頭，直路兩駒都從後衝上，結果叮噹馬頭，不分勝負，成為平頭冠軍。「才子」同「宅男」之後都已上陣，但就冇再同場較量，大家亦未再捷，彼此都期待今季第二場頭馬嘅來臨。今個禮拜三佢哋終於再次碰頭，除咗要真正分勝負外，其實仲有另一種意義。<br>「才子」嘅騎師潘頓，上個禮拜三畀「宅男」鞍上人莫雷拉K.O.咗四次，損失四場頭馬事小，面子反而事大，事關份份報紙都話莫雷拉騎贏潘頓，既食住佢，又係佢嘅剋星。試問「才子」潘頓又點吞得落呢啖氣？今次「才子」再鬥「宅男」，睇真啲的確唔易揀。兩隻馬負磅一樣，檔位亦相若。咦！分分鐘又一次平頭！不過咁，「宅男」始終年輕一歲，過去跑得亦較少，進步空間應該比「才子」大！所以潘頓要小心喇，如果鬥輸畀「宅男」，畀人話冇莫雷拉咁叻就唔好啦！</p><p>足本收睇《亂噏24》x 鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24 </p></body></html>