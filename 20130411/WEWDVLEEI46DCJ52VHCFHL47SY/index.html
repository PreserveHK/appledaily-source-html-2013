<html><header><meta charset="utf-8"><title>樂香園：再談碼頭霸權 - 海迪</title></header><body><h1>樂香園：再談碼頭霸權 - 海迪</h1><p>其實碼頭業式微，唔單只係香港。近年整個珠三角碼頭的增長速度都越來越慢，深圳港舊年貨櫃處理量的增長速度，更是全國墊底。箇中原因與內地工業重心逐漸向西移不無關係。呢啲產業轉型大趨勢，就算碼頭營運商再買幾多高效機器、捽員工開多幾多晚通宵，長遠嚟講都真係難以回天。負責任的公司管理層，除了要諗方法令生意收縮的速度放慢之外，應該亦要考慮轉型、又或者發展新的增長點，而唔係不斷齋諗縮數，靠壓榨員工待遇，去提升佢嗰異常豐厚的50% EBITDA率。<br>不過現實係，香港財團做生意只擅長「靠壟斷」、「割和青」兩道板斧。例如買下公用業務，剝離晒啲靚地皮起樓後，剩返檔唔sexy的生意，就hea喺度唔好好管理。所以和黃（013）2011年把香港HIT碼頭及深圳鹽田港分拆做商業信託（HPHT）上市，套現逾400億元，拎返啲錢去其他新興市場大展拳腳，自己持有HPHT的權益就減少至27%。金蛋早已經在高位收成，之後香港碼頭方向點發展？相信誠哥早已經唔上心。<br><br>海迪</p></body></html>