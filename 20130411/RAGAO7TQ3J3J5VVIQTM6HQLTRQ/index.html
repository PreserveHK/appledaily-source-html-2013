<html><header><meta charset="utf-8"><title>女神tea time：韓星托高港租金 - Fifi</title></header><body><h1>女神tea time：韓星托高港租金 - Fifi</h1><p>南韓流行曲《可愛頌》（Gwiyomi Song）旋律簡單，加上有如「少女十式」嘅手指舞，令唔少青春少艾（甚至是夏蕙姨）齊齊拍片扮cutie大跳Gwiyomi。不過韓流影響力，又點止係網上洗版咁簡單，連香港物業價都推高埋。<br>菲菲早排經過行sweet路線嘅中低價韓國化妝品牌Etude House銅鑼灣新舖，一條由少女組成嘅蛇餅長到你唔信。新舖逼爆，最重要原因唔係產品質素好、包裝靚，而係開幕當日向客仔大派南韓男子組合SHINee新碟，搞到粉絲蜂擁而至，人龍變相成宣傳工具。<br>查實Etude House勁在識揀代言人，炒熱品牌，單係南韓就有400間分店。上年11月打韓星牌攻入香港後極速擴張，至今有3間分店，以銅鑼灣舖為例，月租60萬元，比上手租客高近倍，變相推高銅鑼灣舖租。<br>其實娛樂產業做得好，絕對可以推動經濟。好似上年大熱嘅《江南style》，成功令南韓文化娛樂產業首錄順差。睇番香港娛樂圈，唉……相形見絀。</p><p>Fifi<br>本欄逢周二、四刊出</p></body></html>