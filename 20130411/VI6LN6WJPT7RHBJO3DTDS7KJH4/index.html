<html><header><meta charset="utf-8"><title>中環在線：<br>四叔家族大旅行　分機飛保恒基 - 李華華</title></header><body><h1>中環在線：<br>四叔家族大旅行　分機飛保恒基 - 李華華</h1><p>恒基地產（012）主席李兆基（四叔）落實捐地畀政府前，不斷增持恒地，佢個算盤點打真係只有佢先知，可以肯定嘅係，除咗搵錢，四叔亦重視同兒孫歡聚嘅時光，每年農曆新年期間一定一家大細去旅行，但佢只會同其中一個仔坐埋同一架飛機，另一個仔必定前後腳飛，怕萬一有乜事，過千億嘅上市王國冇人睇。</p><p>家傑　家誠　不能同飛機</p><p>聽聞，四叔呢個每年一度嘅家族大旅行，已經維持咗好幾年，初期都係去日本，自從2011年日本311大地震後，就改去夏威夷享受陽光與海灘。<br>四叔一家去旅行就梗係坐私人飛機啦，原來四叔一早定咗條規矩，只會同大仔李家傑或者細仔李家誠一家坐埋同一架飛機，另一個仔必定係前後腳飛。咁嘅安排，明顯係唔想萬一有乜事發生，全家一鑊熟。<br>恒地上市王國市值過千億，四叔私人持有兆基財經嘅市值又過千億，點都要有個仔睇住咁多億嘅家產。咁四叔會唔會偏心，指明同邊一個仔坐飛機呢？答案係冇嘅，兩個仔機會均等。話時話，四叔呢招前後腳飛，其他大孖沙會唔會都用緊呢？<br>四叔每年成家去旅行之外，亦會出錢請一班員工去旅行，多數飛去日本、韓國呢啲熱門旅遊地方，唔怪得好少聽到有員工投訴佢老人家刻薄啦。<br><br>李華華<br>mailto:LiWaWa@AppleDaily.com</p></body></html>