<html><header><meta charset="utf-8"><title>加國預支蜜月<br>憶蓮恭碩良鬼祟返港</title></header><body><h1>加國預支蜜月<br>憶蓮恭碩良鬼祟返港</h1><p>【香港國際機場→赤柱舂坎角】現年46歲嘅林憶蓮同35歲嘅恭碩良呢對姊弟戀已經係公開秘密，而且感情越嚟越穩定，佢哋上個禮拜仲一齊去加拿大多倫多舉行演唱會，寓工作於拍拖，據聞之後兩個人仲去咗蒙特利爾（Montreal）預支蜜月㖭。<br>噚日朝早5點，林憶蓮同恭碩良搭嘅CX829航班由多倫多返到香港，5點半左右戴住帽嘅恭碩良同林憶蓮，各自推行李車出閘。雖然兩個人同行但係就保持距離，顯得有啲避忌，之後憶蓮仲行先，不過佢忍唔住不時回頭望住男朋友笑，睇嚟心情非常愉快。</p><p>同居疑雲</p><p>落到停車場憶蓮嘅司機一早喺度等緊，佢哋見冇乜人嘅時候開始放下戒心有講有笑，恭碩良仲幫憶蓮搬行李，憶蓮就幫男友攞結他。開車冇耐司機發現有記者追訪，當去到憶蓮嘅赤柱舂坎角屋企，已經有保安開定閘畀憶蓮架車入去，保安仲叫記者唔好影相。</p><p>早排曾有傳憶蓮同恭碩良已經發展到同居關係，不過有讀者報料就話憶蓮為咗方便見面，只係喺屋企附近租咗屋畀男友住。<br>採訪、攝影：朱志聰、徐錦池</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>