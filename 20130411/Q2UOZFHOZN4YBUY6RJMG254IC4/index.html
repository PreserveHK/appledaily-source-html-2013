<html><header><meta charset="utf-8"><title>中門大開：馬丁儍的嗎？ - 添馬男</title></header><body><h1>中門大開：馬丁儍的嗎？ - 添馬男</h1><p>李柱銘接受《明報》專訪，拋出他心目中底線方案，認為可接受選委會變成提名委會員，由佢哋選出五個候選人參加直選。馬丁的算盤好易明，因為2012年選委中泛民陣線佔230人左右，足以提名一個候選人入閘，按此推論，2017年提名預選中，泛民候選人應可取得200票左右，排第四至五名入閘。</p><p>大戰當前　不應示弱</p><p>政治當然唔係算術，馬丁這時拋出所謂底線方案，百害而無一利。𠵱家雙方正在玩沙蟹，開天索價之際，為何忽然走出來落地還錢？戴耀廷為佔中造勢，為乜？梗係扮「級手煙」，喬老爺怒氣沖沖，當然亦係扮，至少一條花，大家鬥拋，睇邊個淆底冚牌唔去。點不知泛民呢邊有位塘邊鶴「唔生銹」，大大聲指住戴耀廷底牌話係3仔，你話死未！<br>馬丁可能不甘寂寞，所以見到有記者專訪就有碗話碗，有碟話碟，佢實在天真，來訪者將馬丁意見放大，客觀效果就借馬丁言論搞亂佔領中環，製造泛民內部混亂。馬丁之儍，可能仲將心比心，以為該報乃公信力大報，所以先無防範。退一步講，馬丁就算心中有此底線方案，理應先同泛民頭頭溝通先，總好過突然拋出來，公民黨、民主黨也殺個措手不及。<br>政治談判是講部署、策略，一切均是姿態，馬丁現階段釋出肯談判之善意，北京會點睇？第一時間回招就係玩分化，挑動內部矛盾。泛民姿態上要淡化馬丁方案的衝擊，視之為民主黨一位普通黨員的意見，僅此而矣，千萬唔好中傳媒所設下之陷阱，煞有介事地討論馬丁建議，無論贊成或駁斥，泛民中人都已中了招。<br>今次政改角力，已到了關鍵十字路口，而對手共產黨比泛民在專業水平上高出幾倍，而泛民不過是一條鬆散之聯合陣線，紀律欠奉，背後若無大規模群眾動員作後盾，根本就冇對等談判地位，更難望爭取到一個較民主的方案。現時泛民唯一要做就係為佔中造勢，催谷群眾，說服未buy in的中產人士。佔中在輿論上算是站穩陣腳，但只走出了一小步，今年六四、七一政治集會上，要大力宣傳佔中理念，前邊仲有一大段路要走。<br>當然，泛民只係鬆散之聯盟陣線，好難禁止其他人言論，但至少大家可以訂出現階段工作重點，聚焦在有用、有建設性工作，將口水方案擺埋一邊唔好理。<br><br>添馬男</p></body></html>