<html><header><meta charset="utf-8"><title>中門大開：碼頭工潮政治 - 添馬男</title></header><body><h1>中門大開：碼頭工潮政治 - 添馬男</h1><p>碼頭工潮至今已拖了14日，政府近日先至開始斡旋，取態低調，惹人懷疑。梁振英一直聲稱民生無小事，基層工人罷工，加上威脅本地碼頭競爭優勢，梁之低調取態實在奇怪，直至到海南出席博鰲論壇，避無可避才勉強回應兩句阿媽係女人嘅廢話。</p><p>借階級矛盾淡化政治矛盾</p><p>政府在斡旋方面做法被動，任由工潮拖延，背後令人揣測有政治考慮。梁振英與李嘉誠關係欠佳，眾所周知，李拒絕表態挺梁，對佔領中環一事回應不置可否，並冇緊跟建制派路線，耐人尋味，講到愛國愛港更表明做實事、講真話、有貢獻，擺明暗寸梁振英。<br>對梁而言，工潮蔓延成社運，矛頭指向李嘉誠，將火引去佢身，以階級矛盾取代政治矛盾，正好為自己兩會後低迷嘅政治處境，搵到一個喘氣機會。以佢蠱惑仔思維，自然見到抽水位，而HIT話事人表現，亦正好為梁振英送上好機會。<br>梁之第二重政治考慮，係想討好工聯會，因發動工潮係泛民李卓人，如果政府落力斡旋，成功迫使雙方讓步，李卓人又勝一仗，工聯會當然唔想政府成功斡旋，佢哋希望工潮拖延，拖死職工盟，再由佢哋去收拾殘局。<br>勞工處處長卓永興唔係廢，在AO之中以處理奇難雜症見稱，工潮第一個星期卻全程隱形，明顯係選擇被動方式去面對工潮。到勞福局局長張建宗出面，甩甩漏漏則更令人奇怪，在煲呔年代，張與工聯會本來關係好，但因長生津一役雙方有嫌隙，張當然明白政治上要買工聯會，尤其要修補雙方一度破損之關係，所以在安排今日見外判商時，先至無厘頭邀請一直無參與罷工的工聯及勞聯進場，為佢哋度身訂做下午調解會。對於此動作，大家心知肚明。<br>目前工潮已變成多方博弈局面，每一方的理性選擇，會構成最不理性的結局。假使政府最大利益係轉移政治矛盾成為階級矛盾，自然會採取被動，任局面拖延，最好係spill over成全民反李運動。<br>工聯及勞聯最大利益係成功執死雞，在職工盟及工潮拖延而進退不得時，突然殺出與外判商達成高於加薪5%復工協議。而李嘉誠、和記及HIT應該是利益一致，爭取盡早全面復工。至於罷工工人及職工盟，亦應爭取早日結束工潮。<br>在這場工潮多方博弈中，邊個係朋友？邊個係敵人？真係好難分！<br><br>添馬男</p></body></html>