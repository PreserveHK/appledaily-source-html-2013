<html><header><meta charset="utf-8"><title>中環迷你裙：楊冪BB點解要賣奶 - Samantha</title></header><body><h1>中環迷你裙：楊冪BB點解要賣奶 - Samantha</h1><p>炒股講概念，中咗快樂過神仙。今年有唔少概念當炒，好似日圓概念，但曾熱炒《西游》概念的比高（8220），冇業績支撐𠵱家價位仲霉過炒起之前。最好梗係成績表夠靚仔的德林國際（1126），自從俾本報發現賣緊隻鬆弛熊，股價向上衝的速度絕對快過跑渣馬。<br>有啲就玩明星效應，按摩椅請天后鄭賣廣告，HTC近排就搭上五月天，噚日睇到蠟筆小新食品（1262）搵新一代女神楊冪BB代言，竟然只需300萬人仔就有交易。話說香港搵個偶像派阿姐撐場兩個鐘，動輒都幾十萬銀，𠵱家楊冪簽約兩年，明顯執到寶，係咪要衝入去？咪住！<br>女神賣奶雖然係非同凡響，就好似當年書展班𡃁模派奶，不過今次Samantha身邊班女神粉絲唔多受喎，當然事關產地問題，𡃁模當日派嘅係本地鮮奶，女神今次派嘅係強國奶，𠵱家強國人自己奶都唔飲，搶到全世界限奶，試問有幾多勇士肯為美人以身犯險？好好哋叫女神賣糖其實都好sweet啫！</p><p>Samantha<br>本欄逢周三、五刊出</p></body></html>