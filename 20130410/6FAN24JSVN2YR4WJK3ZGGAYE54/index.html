<html><header><meta charset="utf-8"><title>廣告中的勞工 - 曾志豪</title></header><body><h1>廣告中的勞工 - 曾志豪</h1><p>廣告中的工人，像白鳳丸廣告的「擒高擒低靠腰力，靠腳力，鋤得多，傷氣力」，很久沒有竹葉青廣告的和諧了：「今晚阿sir請食飯喎！」<br>今時今日，連無情雞也不用請，直接叫你走人。<br>有一個經典的勞工廣告，可稱為《勞工的呻吟》，也就是「唔想咁樣，可以點樣」的彈性上班工作時間廣告。90年代，香港推行「彈性上班」，也就是廣告中的「返工就更加嘆啦」。有幾多打工仔會用「嘆」來形容「返工」，打工仔見得最多的是「彈性放工時間」，有遲無早。<br>有一個魔幻的勞工廣告，便是「建造業訓練局」。「紅磡體育館同東區海底隧道，我有份起㗎，威呢。」做建造業工人，居然可以有「一出嚟就有大把人請，人工仲……哈哈哈。」<br>更魔幻的是，廣告末段，工人拿着大哥大笑笑口：「喂，我同老婆想搵幢靚樓啊！」<br>初入行建築工人，月薪一萬二千左右，即使升做「大工」，也就是三萬月薪，如何能買靚樓？<br>最近碼頭風雲，勞資對峙，勞工處有一個廣告，宣傳勞資談判，雙贏打開商機。玩的橋段是勞資扯大纜角力，愈扯死結愈緊；戲肉是，資方老板扯大纜時滑倒，就在老板快將仆×之際，勞方一位清潔阿嬸飛身撲出，勇救老板，體現所謂「勞資一心」。<br>為何做好人的總是勞方？仆×的總是資方？勞方救了資方，資方又會體諒打工仔嗎？碼頭工人被外判，硬食了；經濟不好減人工，也硬食了，卻不見資方有感恩圖報。<br>最正是超市的「慳得一蚊得一蚊」廣告，小女孩的爸爸時薪$12.8，小女孩不想爸爸加班，便儲下$12.8，希望買下爸爸一小時的自由。<br>觀後感：超市背後的大財團，原來你都知工人咁辛苦㗎咩？</p></body></html>