<html><header><meta charset="utf-8"><title>金手指：點借錢買日本樓 - 孫柏文</title></header><body><h1>金手指：點借錢買日本樓 - 孫柏文</h1><p>噚日，孫柏文同大家講買日本樓嘅事，亦應承今日講點做financing，問邊個借錢。呢一環係成單買日圓跌嘅deal裏，最重要嘅一環。點解？因為用港元買日本樓，可能樓價以日圓計時大升，不過因日圓兌港元跌，打個和。<br>講真，全球所有央行做量化寬鬆嘅政策目標係乜嘢啫？咪就係將債嘅真重量，用通脹減去，變相將財富由債主轉移去債仔度。啱唔啱，係一個以前我會上心到出現酗酒嘅問題，𠵱家？當然覺得唔借到盡就對唔住央行一片印鈔之苦心囉。<br>借錢呢一環嘅重要程度，係我同當年電台拍檔火燎森去搵日本樓sales時，佢第一條會問嘅問題。每一次都係。冇辦法，見到啲賣60多萬港元嘅兩百呎樓，十幾厘租金回報，唔心動借到盡嘅，就唔係火燎森啦。原來點借Yen嘅答案係貧者越貧、富者越富，你如果要選擇，就要有錢到有私人銀行服務。如果冇，就要去中國銀行，佢哋東京分行有得借日圓買樓。利息聽聞兩至三厘，首期要五成。大「腳」崛起呀！</p><p>貴息因為冇競爭</p><p>而日本已經零息咗咁多年，佢哋可以收到咁貴利息，係因為冇競爭。當然，銀行唔提供呢個貸款，因為冇需求。不過冇需求，係因為冇貸款可以做，結果係惡性循環。情況似06年時嘅白銀，當年買實貨好難一樣，冇乜供應。利息最好當然係日圓銀行同業拆息加幾十個點子嘅按揭啦！問本地老牌銀行董事點解香港冇得借，佢話香港日圓存款少。你做個十年按揭，佢要向日本銀行拆啲過夜錢，對銀行唔安全。<br>佢講到呢度，我就諗：「政府除咗搞人民幣離岸業務，搞埋日圓離岸業務啦唔該！咁就可以幫香港樓市排洪！唔使再搞乜嘢BSD（買家印花稅）、SSD（額外印花稅）啦！」憑呢個建議，我仲唔入金融發展局！<br><br>孫柏文<br>獨立股評人<br> http://facebook.com/shuen <br>張士佳《投資的天空》專欄即日起暫停</p></body></html>