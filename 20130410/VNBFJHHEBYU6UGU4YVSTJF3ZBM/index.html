<html><header><meta charset="utf-8"><title>食字部：尹光　搵嘢食易　搵食難</title></header><body><h1>食字部：尹光　搵嘢食易　搵食難</h1><p>印象中尹光屬於廟街、屬於基層，但其實他出身富貴，想套佢講吓辛酸史，講來講去，最慘都係八十年代賭到要發誓戒賭。這故事注定辛酸不成，「七十年代第一次買樓，買完租出去，每個月只供一百蚊。」聽得我仲酸。尹光沒有說他上了岸，但住跑馬地的他知道：「𠵱家搵食艱難！我個仔，29歲，咪又係打份牛工！」<br>記者：何兆彬　攝影：劉永發<br><br>髮型：哈佛增髮技術中心</p><p>搵食：首歌啱晒碼頭工人</p><p>搵尹光講搵食，他馬上答應，他真的喜歡食，由日本菜談到中國菜再到越南菜，拍攝期間，吃個不停，拍完再叫薑汁豬肉飯。這陣子碼頭工人工潮，成城中熱話，罷工已進入第14日，網上《獨立媒體》用上了尹光新歌《你老闆》的歌詞「我唔係求財，我只係求存！」做標題，引起網民注意，將歌詞的「你老闆」對首富「李老闆」。其實這歌推出近一個月，描寫打工仔心態，一出就大受網民歡迎，點擊率高達45萬。歌詞由Rapper KZ撰寫，其中提到：「做得慢，睇唔過眼，話你偷懶，做得快又話你是是但但，揸流攤，去咗洗手間，叫你唔使返，晚晚加班，做到嘔飯。」歌中又提到住屋問題：「正所謂，越窮就越見鬼，啲樓越賣越貴，焗住越住越細，大學畢業出嚟，咪又係捱騾仔，你話家下啲後生仔，邊敢結婚生仔。」尹光：「這隻歌，啱晒碼頭工人啦。但老闆加唔加畀你，係佢問題了。」<br>尹光：「隻歌由KZ寫詞，其實已是第二次合作。這首歌寫了第一稿，我退了，再寫，也不對，這是第三稿。」我唱這歌，當然對此有感受，「因為後生仔搵食難，買樓又買唔起，所以我唱『啲樓越賣越貴，焗住越住越細，大學畢業出嚟，咪又係捱騾仔』！」他慨嘆：「從前，一養大你，你自己搵食啦，但𠵱家𡃁仔都要靠父蔭，你叫佢點買樓？我以前唔同喎，76-77年我買第一層樓，約17萬，當年首期唔係咁難儲喎，三五七年，一定儲到，當年層樓月供$1,300，我租畀人$1,200，我自己供$100，一直租佢嚟買其他樓，就算我賭錢輸得最犀利，都將佢租了畀人。」尹光兒子29歲了，「我得一個仔，出來咪又係捱騾仔！萬零蚊人工，𠵱家樣樣貴，我咪同佢講，爹哋有錢，你自己儲到就儲埋啦！」講搵食，尹光開始數到銅鑼灣都係自由行，搞到租都貴晒，越講越火，好，講番「搵嘢食」！</p><p>搵嘢食：最愛日本菜</p><p>約尹光影食，他二話不說要吃日本菜。有些明星影飲食，都是找朋友開的菜館，記者不知道這間與尹光有多相熟，但眼看他兩夫妻到來，目不轉睛的看着食物，然後互相討論：「呢個上次嚟都未有，係新菜喎！你試吓。」就知他說愛吃、愛日本菜並無虛言。「第一次吃日本菜是在七十年代，當年未搵到錢，是甄秀儀帶我去吃的。你不知道甄秀儀？她是當年四大歌星之一，其餘三個是徐小鳳、奚秀蘭、劉鳳萍。她帶我去食魚生，最初我不喜歡，後來就上癮了！」談吃，尹光就多話了，從中亦知他出生富貴──問他兒時母親弄甚麼給他吃，他愕然：「佢好少煮菜，家裏有好多工人。人家一星期吃一次雞鴨，但我屋企日日都有得食。細個又經常出街吃，最記得有間越南餐廳叫『小小雞飯』，他們用雞油煲飯，好吃到不得了。」好景不常，越南爆內戰，他隻身偷渡來港，身無長物，「但好快有人介紹我去唱歌，我記得一般人月賺$300，我賺$700。當年，廟街瀨尿蝦$1碟！之後我跟鍾叮噹拍檔做騷。做騷好難㗎，別人唱歌是給客人跳舞的，但我們做騷是不跳舞的，全港能夠做騷的，不夠十個。」男人總喜歡講當年勇，於是問尹光哪段生涯最艱難，他答：「我出道一直唱到𠵱家，你叫我講我都唔識講。」他承認，其實一直都搵到錢，只係後生時衰賭錢，「當年賭十三張，賭到83-84年就戒了。最後那一次，輸了四、五萬元，我對自己說：如果博得番，我就以後戒賭了，點知真係博得番！咪戒囉！如果博唔番就死了，我當時唱一場才二百幾元，一晚兩場才搵得五百元，點還五萬？」真好彩！<br>今天尹光不賭了，就算公司員工要他陪玩啤牌，他贏了也不要，輸了就照付。生活健康到不得了……日常最愛打乒乓波！「唔打波我就手痕。」另一嗜好是搵食：「最愛日本菜，第二係越南菜！」越南菜有乜推介？「我覺得全港最好的，就是山林道老趙，其『檬要』好吃到不得了。」上海菜？「常去銅鑼灣翡翠拉麵，飲茶就去東園宴會廳！」</p><p>井川（8111 3333）</p><p>地址：堅尼地城吉席街55-57號美新大廈地下</p></body></html>