<html><header><meta charset="utf-8"><title>智取大市：海隆短線上望3.3元 - 晉佳</title></header><body><h1>智取大市：海隆短線上望3.3元 - 晉佳</h1><p>噚日有兩類股特別升得靚仔，第一類係之前跌得多、技術超賣嘅股份，例如中國人壽（2628），前日9RSI跌到14.3，跟住噚日即刻嚟個超賣反彈，股價急升4%；第二類就係增長型嘅明星股，安東油田（3337）輕易搶升半成，宏華集團（196）又升7%，至於翠華控股（1314）反彈完又係4蚊邊，想搵個低位買都難。<br>趁低買貨嘅話，博超賣反彈往往都係隨波逐流，難免受制於港股去向。面對2013年預測市盈率22.7倍嘅安東油田，要買冇話唔得，但股價再升兩成就去到預測市盈率27倍，睇怕都見盡。<br>至於另一天然氣概念股嘅宏華，主攻鑽探機，設備股17倍市盈率亦唔係平。退而求其次嘅珠江鋼管（1938）同海隆控股（1623），前者做天然氣管，後者做鑽探工具嘅parts同塗料，比較受原材料價格影響，但海隆本身做埋外地嘅海油服務，佔整體毛利27%，有番多少少增長前景，客戶亦主要來自海外，服務質素似乎有保證，所以後者應該可以秤先。</p><p>質素有保證　估值合理</p><p>海隆去年純利3.45億元人民幣，按年增長14%，每股盈利21.68分，如果計及換股債攤薄效應，市盈率11.7倍，估值仍合理。晉佳覺得市盈率短線去番13倍，海隆可以睇3.30元，雖然上升空間唔算好大，但適合穩健型投資者。<br>呢間公司另一可愛之處，就係喺2011年底嘅困難市道，都可以用低年息3.5厘，向中信資本發行換股債，行使價2.40元，較當時1.40元左右嘅股價，溢價七成，雖然目前股價2.93元，已經高過行使價，但發債條款證明咗海隆議價能力高，至少係投資者覺得放心嘅一隻股，所以先能夠低息借錢。<br>推介完穩陣股後，之後就要諗辦法挑選出下一浸反彈浪裡面嘅大贏家，確實唔容易，除咗長期推介嘅美國樓市概念股之外，暫時仲未搵到一位佳麗，但晉佳係唔會放棄，之後會詳細研究最新業績，發掘新嘅強勢股出嚟。<br><br>晉佳<br>本欄逢周一、三及五刊出</p></body></html>