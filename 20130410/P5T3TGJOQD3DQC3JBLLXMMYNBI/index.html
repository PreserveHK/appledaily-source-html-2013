<html><header><meta charset="utf-8"><title>隔牆有耳：<br>鍾國斌　有名設計師幫拖 - 李八方</title></header><body><h1>隔牆有耳：<br>鍾國斌　有名設計師幫拖 - 李八方</h1><p>45度角望落有啲似方中信嘅自由黨鍾國斌Felix，一心將香港深水埗打造成韓國東大門，噚日正式介紹佢牽頭成立嘅服裝發展委員會，連成日幫明星設計晚裝或婚紗嘅名設計師何國鉦，都係成員之一。<br>Felix話呢次號召咁多人參加，唔算好難，因為業界一致認同香港好有潛力發展時裝業，所以大家都願意花時間入委員會，幫手諗吓點樣發大嚟搞，推動香港成為國際時裝中心。<br>佢今個月拉隊去東大門偷師，睇吓人哋點樣發展出一個文化時裝產業，之後就會打政府主意，若然有啲嘢要政府幫手，佢一定會要求梁班子幫拖。梁班子唔會因為佢屬唐營而袖手旁觀啩。</p></body></html>