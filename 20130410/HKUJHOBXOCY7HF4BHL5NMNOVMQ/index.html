<html><header><meta charset="utf-8"><title>好不主席：賺盡血汗 - Joycelyn</title></header><body><h1>好不主席：賺盡血汗 - Joycelyn</h1><p>雖然我幾鍾意「柴九」的義薄雲天，但一見到佢笑容可掬，喺電視廣告大賣「趴街幫你日日賺」，馬上無明火起三千丈，差在未熄機。問心，家陣係邊個賺邊個先？<br>近期碼頭罷工事件鬧得熱烘烘，幾百個碼頭外判員工終於可以一吐多年被剝削的委屈，雖然都仍未「成功爭取」。佢哋寧願勒緊褲頭捱餓，都要討個公道。此舉贏得許多香港人的同情及支持，短短時日已籌得過百萬善款。<br>鬥爭趨烈，有勞工團體更呼籲要罷買超市貨品，迫使資方讓步。而小秘今次不得不認叻，事關我一早認清「搶我系」骨子裏凡事「算爆計盡」的經營哲學，而非以服務消費者的需要為宗旨，所以我一早已blacklist佢哋嘅服務，如非必要，都唔想再幫襯。事關我當年亦深受其害，現在，我又何妨同大家分享我的小小經歷。</p><p>「獨享10M寬頻」成慘痛經歷</p><p>話說好幾年前，還是一個10M寬頻上網的年代，該系的寬頻公司以「單一用戶可獨享10M光纖」作招徠，我當然即刻飛撲埋去，簽了一份兩年的服務合約。一開始使用的時候，覺得非常滿意。但日子越久，越覺得上網龜速。不過，當時只要上到網，我都冇乜所謂。反正「獨享」之說，不過是為了哄騙顧客上釣的營銷玩意，我沒有放在心上，也不去計較。<br>不過大家可能都有相同經驗：通常緊急的時候，就會上唔到網。那時我讀緊一個part time course，因為做唔起份project，故特意請咗兩日假，希望喺deadline前死起份功課。點知放假當日，家中的寬頻服務就耍性子，上唔到網。我打電話向寬頻公司求救，打咗幾十次終於有人接聽，而答案只是：「我幫你check check，再覆番你；我哋嘅服務冇問題喎，會唔會係閣下的電腦出現問題？」我白白浪費了一天假期，也等不到寬頻公司修理，第二日晨早去圖書館開工，而我部「腦」到家陣都仲運作正常。<br>經過是次慘痛教訓，我對該系的服務就退避三舍。即使續約條件十分吸引，我都堅決say no。<br>有一次，我和朋友分享此慘痛事件，有姊妹悄悄告之，話說有年一間中資銀行打算承租該系的物業，多番交涉後，仍覺得租金太貴，故自恃認識該系大老闆，直接同大老闆傾租約，但最終價錢竟然比原來的租金貴兩成多！以上純屬中環姊妹間的耳語口傳，不過雖不中亦不遠矣。<br>惟經過此事，該系員工對每一口價都咬得好緊，一分錢也不敢退讓，亦唔可以俾老闆認為自己賺少咗錢。因為，賺少咗係死罪，賺到盡先會有運行。<br>上有好者，下必甚焉。如果公司的掌舵人只以「賺盡」作為營商守則，我們就唔會覺得奇怪，點解間公司明明賺大錢，仍要節省成本，把工序外判，且將對員工的照顧卸責於人，因為咁樣，先可以將工人最後的一滴血汗都賺埋。<br>編按：是日由盧主席秘書Joycelyn執筆。<br><br>Joycelyn</p></body></html>