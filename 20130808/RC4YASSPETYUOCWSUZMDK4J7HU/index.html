<html><header><meta charset="utf-8"><title>隔牆有耳：廿四刁民　漫畫爭普選 - 李八方</title></header><body><h1>隔牆有耳：<br>廿四刁民　漫畫爭普選 - 李八方</h1><p>尊子嘅漫畫你哋睇得多，呢位大師嘅裝置藝術又有冇欣賞過呢？大家今晚放工之後，去蘭桂坊飲兩杯之前，不如順便上贊善里嘅PubArt Gallery，同全港最頂尖嘅政治漫畫家思想交流吓。</p><p>由尊子、馬龍牽頭嘅漫畫家群組「漫畫刁民」，即日起喺中環PubArt Gallery同油麻地活化廳舉辦「漫人迷普選」展覽。參展畫家包括Cuson、阿平、方蘇、白水、一木、李香蘭、黃仁逵、黃照達等等，陣容鼎盛。<br>尊子話發起呢個展覽，係受到公民黨主席余若薇感召。Audrey早前話佔領中環運動能否成功，視乎民間參與程度，尊子話：「咁我哋呢啲民間漫畫佬都應該盡一分力，萬一第時真係有真普選，我都可以叫做有功勞。」</p><p>去學校搞巡迴展覽</p><p>展覽有24位漫畫家參展，睇中嘅作品仲可以洽購，價錢由五千至三萬元不等。平平地嘅亦都可以買襟章、T恤、環保袋或者明信片。馬龍話漫畫刁民仲會有後續行動，例如喺學校搞巡迴展覽，亦希望喚醒更多界別人才，利用自己專長爭取普選，到時可能會有「建築刁民」、「體育刁民」、「飲食刁民」，實行全港刁民爭普選。</p><p>漫人迷普選展覽精選展品</p><p>展覽詳情</p><p>展期：即日至8月31日<br>地點及時間：<br>1.PubArt Gallery（中環贊善里 7B地下）逢周二至四，中午12：00至下午7：00<br>2.活化廳（油麻地上海街404號地下）每日下午2：00至8：00（逢周一休息）<br>參展藝術家：<br>馬龍、張萬有、黃照達、尊子、黃仁逵、黃國才等<br>資料來源：主辦單位<br><br>mailto:pf_lee@appledaily.com</p><p>五六年拍一部戲？講到嬲嬲哋，肥佬黎教王家衛拍戲！<br>想睇今周足本《亂噏24》？蘋果網站動Live預埋你。<br> http://bit.ly/appletalk24  </p></body></html>