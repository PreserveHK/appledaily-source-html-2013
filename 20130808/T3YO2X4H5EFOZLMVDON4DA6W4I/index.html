<html><header><meta charset="utf-8"><title>中環在線：培華基金添9成員富三代接力搞慈善 - 李華華</title></header><body><h1>中環在線：培華基金添9成員<br>富三代接力搞慈善 - 李華華</h1><p>財經界近年經常講富二、三代接棒，掌管家族企業，其實何止家族生意，慈善事業一樣要接棒，好似有31年歷史、由恒地（012）主席李兆基、愛國商人霍英東兒子霍震寰、慈善家方潤華等人發起嘅培華教育基金，今年就新增幾位富三代做會員，本周五仲會喺一個培華飯局齊齊亮相。<br>據聞，培華今年5月新增9位新成員，包括霍震寰三名仔女：霍思緯、霍啟中、霍啟文；仲有方潤華孫仔方添輝。新世界發展（017）主席鄭家純當年都係培華發起人之一，佢兒子鄭志剛早已係會員。基本上，培華基金43名員會，部份係兩代或三代同堂。四叔同佢兩位公子當然都係會員。<br>呢個基金正正喺1981年，一班工商界人士組織訪問團到北京同西安觀光，之後有感而發，發起要組織一個基金去幫助內地發展，其中特別注重人才培訓工作。身兼培華基金主席嘅四叔早排就話，基金咁多年培訓咗大約7萬人，部份仲做咗高級領導㖭。</p><p>四叔周五飯局講捐地</p><p>講起四叔，大家當然想知道佢嘅捐地大計有乜進展，為咗捐到地，佢直情唔介意開頭第一幅農地，補埋地價、畀埋錢起樓，咁積極捐地，簡直係善心爆棚，香港地少見得很。聽聞，佢本周五出席一個培華飯局，介紹一班富三代新會員之外，仲會諗住講講捐地，大家洗耳恭聽啦。</p><p>培華基金富三代會員</p><p>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>