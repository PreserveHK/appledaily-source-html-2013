<html><header><meta charset="utf-8"><title>夏日體晒：7take水上飄</title></header><body><h1>夏日體晒：7take水上飄</h1><p>冇花假，有片為證，全不熟水性的婚紗模特兒Angie，只需7 take，就可感受花式滑水（Wakeboarding）的快感；她笑說比平時拍婚紗照的成功感大100倍；上水過程中，Angie更由驚青港女變身滑水型女，教練何兆鈞（Eric）也給她10個like！<br>  記者：徐嘉華  攝影：黃永俊<br>模特兒：Angie JC<br>器材提供：Wake Heaven<br><br>Angie與Eric來頭不少，前者專職model，曾拍過過百張婚紗照；Eric的胞兄是前香港單車代表何兆麟，亦曾參加單車賽，但6年前開始學花式滑水後就愛不釋手，5年前開始當滑水教練。</p><p>1st Take
</p><p>Angie：我點落水？我點知件救生衣浮唔浮？<br>武裝齊全，包括救生衣及板鞋，Angie落水前掙扎良久，還向Eric出動冧功：「求你落水幫我啦！我驚跌落水呀！」不諳泳術的Angie道出初學者心聲。<br>Eric：玩wakeboard其實唔識游水都得，因為有救生衣，你唔會沉，但由於雙腳着住板鞋，初學者會覺得踩唔到水，冇安全感，其實只要落水後放鬆就一定浮到喺水面。</p><p>2nd Take
</p><p>Angie：我都聽你講踎喺度，點解一、兩秒就跌？<br>Eric在Angie落水前已在快艇上教她花式滑水基本功，包括在板上的姿勢，只是Angie落水後踎低滑行一秒就跌了落水。<br>Eric：初學者不能太急，一落水就要企起身是無可能的，開始時先踎低感受快艇拖住你滑行，踎低時，緊記心口貼住大脾，一定唔可以用力踩板。</p><p>3rd take
</p><p>Angie：點解仲企唔到起身？<br>Eric：試吓唔好挨太後，企起身時膝頭分開，試吓用多點腳力踩，然後慢慢上，站起時不要用身拗，應該在膝頭分開時，用大脾發力拉個人起身，企穩了可試吓輕微側身。<br>Eric建議初學者最好三五成群一齊學，像Angie得一個人學，7 take中間都冇休息，對體能帶來好大負荷。</p><p>4th take
</p><p>Angie：點解企一秒就跌？<br>Angie可能有跳舞底，平衡力不錯，第4take已可嘗試站起，只是不消一秒又跌落水。<br>Eric：Angie錯在太用力拉條繩，此舉有如同隻快艇鬥力，雙手應該輕輕拉住handle bar，不要出力。<br>Eric說女仔比男仔易掌握，因為大部份女仔不會同隻艇鬥力，但男仔就會較用力，適得其反。</p><p>5th-6th take
</p><p>Angie已可維持約20秒的踎低滑行，Eric大讚以一個不懂游泳的初學者來說，算是不錯的開始。</p><p>7th take
</p><p>Angie：我企到喇，好有成功感！<br>冇花假，連續7 take冇休息過的Angie，終於可以企起身感受水上飄，更不忘在水裏舉V。<br>Eric：我教過5年滑水，有talent的第一日已經起到水，行到左右，甚至出埋兩邊浪；正如Angie所說，每一take都有少少進步，就是成功感。</p><p>後記：婚紗模特兒周身刀</p><p>Angie都算全能模特兒，行catwalk、拍微電影、跳舞、唱歌，她說拍婚紗照同花式滑水同是性感得來又健康：「拍婚紗照只要化好妝，靜靜坐着影就得，但Wakeboarding有藍天大海，俾隻快艇拉住滑行好有挑戰性。」百變的Angie今個月19號更會在九展開處女演唱會，與一眾歌手同台唱歌。</p><p>Wakeboard手勢</p><p>手指公向上：快啲<br>手指公向下：慢啲<br>手摸頭：玩完</p><p>邊度玩</p><p>Wake Heaven<br>開班：每日<br>地點：西貢碼頭<br>價錢：平日$500（1小時）、周六或周日$600（1小時）<br>聯絡：6205 5566</p><p>靚場</p><p>西貢<br>「近市區，因山多，水面較平靜，尤其早上7、8點，人又少，做花式最好，但缺點是由於交通方便，所以玩的人較多。」</p><p>裝備</p><p>１.板：$7-8,000<br>2.鞋：$4,000<br>3.繩：$1,000<br>4.handle bar：$500<br>5.救生衣：$6-700</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>