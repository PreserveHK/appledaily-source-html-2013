<html><header><meta charset="utf-8"><title>電視撈飯：阿Lam唱《衝II》主題曲被彈唔啱Feel</title></header><body><h1>電視撈飯：阿Lam唱《衝II》主題曲<br>被彈唔啱Feel</h1><p>無綫03年劇集《衝上雲霄》好受歡迎，由陳奕迅唱嘅主題曲《歲月如歌》亦同套劇一樣被觀眾奉為經典。十年後，續集《衝上雲霄II》將緊接《好心作怪》、喺今個月15號播映，大家都以為《歲月如歌》都會係呢套劇嘅主題曲，不過原來《衝II》搵咗林子祥（Lam）唱新嘅主題曲，粉絲聽完都好失望。<br>大家唔係彈阿Lam唱功唔得，而係首歌同套劇完全唔啱feel，覺得編曲老套，似足80年代嘅流行曲。有網民抵死話：「陳奕迅首歌係聽完有理想有前路有光明，聽完林子祥首歌好似見夕照，冇光明，了無生氣咁……」<br>噚日聯絡上《衝II》監製陳維冠，原來換新主題曲係有隱衷，佢喺電話度話：「我哋都知大家好鍾意《歲月如歌》，但TVB劇係要賣埠，歌曲嘅外地版權比較複雜，如果用《歲》只可以喺香港播，最後決定用新歌。阿Lam仲好好，專登為《衝II》度身訂做新歌。」對於俾人話好80年代，陳維冠話：「《歲》愛情感覺重啲，阿Lam呢首歌就好勵志，越聽越有味道。」</p><p>陳法拉大馬出巡</p><p>《衝II》會喺馬來西亞同步播放，吳鎮宇、陳法拉、張智霖、吳卓羲等一班演員日前去咗吉隆坡同怡保宣傳，cool爆嘅Sam哥吳鎮宇同觀眾一齊跳騎馬舞同轉呼拉圈。<br>離開咗無綫嘅法拉亦好受歡迎，出入好似女王駕到一樣，佢話：「有啲粉絲專登由新加坡嚟支持我，佢哋好有心，我都想同佢哋玩個痛快，仲可以食特產榴槤。」<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>