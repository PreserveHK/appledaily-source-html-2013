<html><header><meta charset="utf-8"><title>Sports Network：<br>廚神駕到</title></header><body><h1>Sports Network：<br>廚神駕到</h1><p>做足球員梗係想名成利就，但踢得太好入埋國家隊，球季收「咧」仲要踢太公波又真係唔太過癮；好似阿仙奴翼鋒孖寶禾確特同阿歷士張伯倫，就齊齊飛到巴西里約熱內盧，代表英格蘭踢場對巴西嘅友賽，兵工廠隊友韋舒亞因傷冇份，就舒舒服服喺倫敦做大廚，大顯身手燒吓肉。</p><p>倦勤專心開P
</p><p>韋舒亞因為足踝受傷冇俾英格蘭領隊鶴臣徵召，可以專心享受暑假；放假有咩好做？梗係約埋朋友同親戚開P，韋舒亞上周六就喺自己個Twitter上載好多相，講日前招待一班親友開大餐，自己落手落腳親自燒烤，睇佢着住條圍裙，又落調味料又用鐵鏟燒肉，成個大廚咁，單睇相都好似廚神上身咁。<br>其實唔少球員踢緊波，以至退休後都有經營副業，好似科拿、奧雲就擅長炒樓，韋利就開時裝店，阿根廷名將辛尼迪，喺米蘭開咗間阿根廷燒肉店，就好出名，韋舒亞如果廚技出色，不如喺倫敦開番間餐廳，淨係做阿仙奴球迷生意，相信日日都爆棚。<br>禾確特同阿歷士張伯倫去巴西有冇食巴西燒烤就唔知，不過嚟得里約熱內盧，又點會淨係練吓波比吓賽，咁就當然去當地名勝耶穌山觀光。英格蘭𠵱家水準飄忽，唔知兩人會唔會求耶穌保祐，等英軍順順利利打入明年世界盃決賽周嘞！</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>