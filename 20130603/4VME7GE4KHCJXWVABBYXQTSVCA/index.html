<html><header><meta charset="utf-8"><title>中環在線：<br>吳光正囝囝接棒<br>入局做會德豐董事 - 李華華</title></header><body><h1>中環在線：<br>吳光正囝囝接棒<br>入局做會德豐董事 - 李華華</h1><p>會德豐（020）主席吳光正今年初講過，會將地產業務交棒畀囝囝吳宗權（Douglas）打理，會德豐噚日就宣佈，35歲嘅Douglas下月出任董事兼常務董事。集團內兩位太傅，副主席吳天海同財務總監徐耀祥會組成核心小組，確保「延續性」同「順利交接」，擺明要將Douglas捧成接班人。</p><p>低調富二代　渣馬捧盃</p><p>Douglas身形高大，運動健將咁款，由讀書至工作都圍繞地產。佢喺美國普林斯頓大學讀建築，畢業後做過瑞銀地產分析員同埋Hamptons International房地產發展顧問，2005年加入會德豐睇本港地產業務，條路似乎鋪好晒。<br>作為富二代，Douglas相對比較低調，佢之前唔係上市公司董事，股東會見佢唔到，運動場上反而見到佢，尤其係渣打香港馬拉松。2011年同今年，佢都有參加渣馬領袖盃，分別得到冠軍同季軍。除咗跑得，佢仲好游得，2006年代表過香港參加多哈亞運會嘅水球比賽，前年又喺石澳跳落海救起一位遇溺老婦。<br>以後會德豐股東會有呢位陽光富二代坐喺度，小股東會否醒神啲呢？會德豐持有九倉（004），Douglas入九倉做董事應該都係遲早嘅事。<br><br>李華華<br>mailto:LiWaWa@AppleDaily.com</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>