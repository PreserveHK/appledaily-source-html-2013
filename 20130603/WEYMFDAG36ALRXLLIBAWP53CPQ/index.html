<html><header><meta charset="utf-8"><title>魚樂無窮：金山軟件周身刀 - 唐牛</title></header><body><h1>魚樂無窮：金山軟件周身刀 - 唐牛</h1><p>電視台用台慶年份做logo，卻被指同個「死」字差唔多樣，認真大煞風景。同樣地，美國經濟數據持續好轉，市場氣氛理應更高漲，但收水聲音此起彼落，嚇窒美股。<br>港股五窮月倒跌收場，令人失望，但唔少股份表現可人，科網股係其中一員，季績靚爆鏡嘅金山軟件（3888）更逆市破頂，強勢畢呈。金山主力研發網絡遊戲及防毒軟件，亦提供雲端服務。截至3月底，首季盈利1.95億人仔，按年及按季分別增長124%及57%，網遊收益按季增11%至2.7億人仔，軟件收益微跌1%至1.9億人仔。金山主席雷軍係國產大熱手機小米嘅創辦人，佢早前向騰訊（700）購回部份股權，大股東地位穩如泰山，唔排除係鋪路注入小米手機業務；阿里巴巴即將上市，金山亦有影子股概念。<br>金山上周五收13.06元，升3%，現價計年度化市盈率不足16倍，以其實力與概念並重嘅定位，絕對係大平賣價，每次回落皆為吸納良機。</p><p>唐牛</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>