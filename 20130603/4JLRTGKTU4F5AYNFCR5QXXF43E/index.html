<html><header><meta charset="utf-8"><title>轉制後入學講家底　直斥忘本　<br>名校校長　再反名校轉直資</title></header><body><h1>轉制後入學講家底　直斥忘本　<br>名校校長　再反名校轉直資</h1><p>【本報訊】兩所傳統女校今年啟動轉直資計劃，引起新一輪轉制潮。13年前反對任教學校轉制的現任聖公會鄧肇堅中學校長戴德正，近月不惜做醜人，再次高調站出來反對名校轉直資，指出直資入學講「血統」家底，資助清貧學生入讀的助學金，只是貴族化的「遮羞布」，直斥傳統名校忘本。<br>記者：倪清江</p><p>於1960年創校的跑馬地聖保祿中學及1906年開校的聖士提反女子中學，今年先後啟動轉直資計劃，同樣遭校友和家長反對，當中聖士提反較激烈。港台節目《鏗鏘集》近期探討直資問題，片題《上品無寒門？》，引起社會關注直資貴族化。<br>戴德正13年前在聖保羅男女中學任校牧，因不同意校方轉直資憤而劈炮，轉到另一聖公會學校任校長。這次幼女以校友身份反對母校聖士提反轉直資，他再站出來發聲，哪管鄧肇堅與聖士提反都是聖公會學校。<br>「我唔係反對直資概念，而係反對名津貼學校轉直資，係忘本」。戴校長指這些傳統教會名校，當初是取錄孤兒，經數十年至百年來人們努力，才有今日地位，「百年基業唔係你嘅，但𠵱家一手抽走」。但他並不反對新創辦的直資。</p><p>「唔係只為咗攞着數」
</p><p>戴指出，升中學生派位組別由五個減至三個，收生差異擴大，危及英中資格；傳統名校轉制，也是為了避過成立法團校董會的「死線」。轉直資後，學校有完全收生權，又可全面以英語授課，兼不受法團校董會條例限制。<br>「轉制原因係valid（合理），但係咪一定要轉？點解喇沙、華仁唔轉？」他越說越火，「純粹市場主義，我冇嘢可講，但教會辦學係有自己原則同底線，唔係只為咗攞着數！」<br>「教育政策不濟，應該一齊同政府爭取，但佢哋反而獨善其身走出去。學校變成幫政府減壓，想小班，轉直資；想多個外籍教師，咁咪轉直資」。他指本港公營學校是全世界最出色，因津貼學校當中也有出色學校，而非如外國只見於私校，「提供社會流動機會，但直資即係半私立，教育界引以為傲嘅嘢一下子冇咗」。<br>教育局規定直資學校必須撥出最少一成學費收入，作為資助清貧學生入讀的助學金。不過2010年審計報告卻揭發不少學校助學金「滯銷」。<br></p><p>無法收太多窮學生
</p><p>戴校長指出，傳統名校常有附屬小學，大部份中一學生從小學部升上，只有一、兩班收外校生，「小學會收乜嘢人？咪係行入嚟醒目、英文好，會唔會有深水埗長大嘅學生呢？如果屋企冇支援佢，會唔會小一就同你一齊起步？」<br>中一收生着重五、六年級成績，又是與家庭支援成正比。他相信，一定有苦讀清貧學生，「只要肯報呢啲直資一定收，並且會畀足咁多年錢（助學金）。點解？學校一定要收呢啲省靚招牌，但比率有幾多？」為達到收入平衡，學校無法收太多這類學生，「富學生一個都不能少，窮學生少啲都唔緊要」。<br></p><p>諷助學金是遮羞布</p><p>因此，戴校長諷刺直資學校的助學金制度，是「最後一塊遮羞布」，「遮住貴族學校呢個名，佢哋唔想要呢個稱號」。他說，本來所有人入讀這些名校，機會是均等，「但𠵱家起咗一面牆，你如果跳到入嚟，學校就繼續幫你，但你點解要起呢面牆？」<br>這次他支持女兒堅拒母校轉直資，沒想過有機會成功，但會爭取在聖公會會議上發言，要求澄清聖士提反校方所指的「津貼學校已完成歷史任務」，「我呢間都係津中，係咪都已完成歷史任務呢？」</p><p>Hit一o下，動全新<br>即刻去Google Play Store, 下載【蘋果動新聞】新版Android App:<br> http://bit.ly/appledailyupdate <br> <br>自力更新方法：<br>1)到 Play Store<br>2)搜尋「Apple Daily」<br>3)登入蘋果動新聞App<br>4)按更新，即可動全新<br> <br>iPhone新版App，將於7月登陸</p></body></html>