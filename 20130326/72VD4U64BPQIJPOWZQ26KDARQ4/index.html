<html><header><meta charset="utf-8"><title>金手指：繼續一注買珠管 - 孫柏文</title></header><body><h1>金手指：繼續一注買珠管 - 孫柏文</h1><p>上個禮拜五收市後，孫柏文舊年3月叫大家一注獨贏買嘅珠江鋼管（1938），出咗業績。我叫大家買嘅原因，係因為全球頁岩氣革命，佢哋生產出嘅天然氣用管道運輸有成本效益而受惠。<br>上個禮拜二，我預期珠江鋼管盈利及營業額喺2012年按年各升兩成五。亦因有咁嘅預期，我重申短期目標價5元，12個月目標價7元。<br>業績出咗後，珠江鋼管喺2012年，營業額較我預期遜色，升一成六，盈利就超出我預期，升三成三。</p><p>毛利率有上升空間</p><p>噚日，即業績出咗之後嘅第一個交易日，珠江鋼管就chok咗落來，跌6.62%，收3.67元。咁點解跌？我諗係因為上半年盈利及營業額，分別升五成同兩成，所以有啲人就沽出。<br>我只可以話呢啲人係傻嘅。因為你睇佢08年金融海嘯減嘅單，要2010年先顯現，所以2011年上半年都仲係非常弱，相比之下，2012年上半年變相好強，而因佢2011年下半年開爆turbo，所以2012下半年好似差咗。<br>細心留意係2012年下半年，相比2011年同期營業額及盈利都有升幅，盈利升兩成，仲因佢哋下半年有唔少廠房投產，有唔少開廠使費，如果減咗額外使費，盈利升幅將會似頭半年。未來啲全球頁岩氣及其他例如頁岩油同炭漿嘅管道需求帶動，盈利同更緊要嘅毛利率將會同呢兩年一樣咁升。<br>大家睇佢派息，升三成三，同盈利升幅一樣，代表管理層覺得呢種盈利升幅係理所當然，今年都會有嘅現象。佢仲有塊地話可入賬，值10億元人民幣。噚日跌咗落嚟，令呢間市值37億元、盈利連續兩年升幅有三成三嘅公司，得9.6倍市盈率。如果佢市盈率是20倍的話，應該抵俾人質，但以𠵱家嘅市盈率，所以，繼續重申一注獨贏珠江鋼管！</p><p>孫柏文<br>獨立股評人<br> http://facebook.com/shuen <br>本欄逢周二刊出</p></body></html>