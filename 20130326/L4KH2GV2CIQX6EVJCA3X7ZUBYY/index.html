<html><header><meta charset="utf-8"><title>綠葉王：黃子恒老翻龍心癡到爆</title></header><body><h1>綠葉王：黃子恒老翻龍心癡到爆</h1><p>00年經媽咪大筆一揮，當時只有17歲、仍未成年的黃子恒（Hugo）簽約加入無綫，經過13年努力，黃子恒最新作品是昨晚於《仁心解碼II》中，模仿龍心騷擾陳茵媺的精神病角色。多年來雖然黃子恒工作沒有太多間斷，但在觀眾眼中仍是面目模糊的跑龍套，幸而他未感氣餒，直言：「問我係咪好想爆（出位），我諗冇人會唔想。」且看他今次能否像前輩李家聲，癡出個未來。<br>撰文：何慧斯</p><p>黃子恒回想當日入行經過，他不諱言當時的心態是喜歡唱歌多過做戲，直至拍完《太極》後，在同劇演員感染下，才愛上做戲，他說：「係鍾意都冇用，入得嚟嘅人好多都係鍾意做戲，鍾意做唔代表一定得，如果鍾意做就得，去唱卡拉OK啲人全部變晒歌手啦！」<br>黃子恒續說：「電視行業有個好處，佢可以令人不斷地嘗試，但男演員好多時做親都係離唔開差人、黑社會、律師同醫生，成日喺後面行嚟行去，做呢啲好似冇戲做。但我又問番你，點解你鍾意做戲？答案普遍係可以做唔同角色，如果佢冇嘢畀你，你咪自己諗多啲嘢加落去，諗吓點樣可以做到更好，好似我今次做警察，下次都係做警察，但係你都可以諗下加啲乜嘢落去，等觀眾覺得兩個角色有唔同，唔能夠就咁hea咗去。」<br></p><p>工作增多
</p><p>面對演藝事業看似停滯不前，黃子恒坦言從沒被打沉，他說：「冇！真係冇沉過，就算個角色係冇嘢，我都好享受，況且我又可以加到嘢落去，有得做又過到癮，點會沉呢？你完全唔畀我拍就話沉，當然，我距離成功仲要努力。」<br>在別人眼中可能仍是跑龍套，但黃子恒覺得自己已做出一定成績，尤其今次於《仁心解碼II》中有機會化身老翻龍心騷擾陳茵媺，黃子恒笑言：「你問我係咪好想爆（出位），我諗冇人會唔想，好似中六合彩一樣，好多人話做呢行講運氣，但係運氣唔到我哋控制，只能睇啲可以控制嘅嘢，好似呢一兩年啲工作越嚟越多，呢啲咪係推動力囉！」<br></p><p>跳出框框
</p><p>工作量多固然是推動力，不過在拍攝過程中得到導演信任，又是另一番體會，黃子恒說：「我哋開工喺個框框度做，點樣先可以喺個框框度，用你嘅辦法豐富角色？如果導演覺得你OK，你會感受到呢個框框係冇乜限制，佢會畀你自己發揮，甚至接受你某啲好新嘅諗法。當然呢行始終係演戲，你要做到嘢人哋先會畀機會你。」<br>黃子恒更有感而發地說：「每個遊戲都有規則，間間公司都有佢唔公平地方，你最初入去嗰陣已經知遊戲點玩，好多嘢冇得問點解，接受唔到咪唔玩囉！咪淨係覺得不滿、不滿、不滿，太多人覺得自己懷才不遇，入得嚟呢度嘅人，本身條件唔會差得去邊，人哋識唱識跳，你識啲乜？除非你樣樣都OK，先可以話懷才不遇。」</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>