<html><header><meta charset="utf-8"><title>香港那些年：義勇群英　活着做對的</title></header><body><h1>香港那些年：義勇群英　活着做對的</h1><p>「整條邊界，由沙頭角到流浮山我都駐守過。當年中港沒那麼頻繁交往，邊境好寧靜好舒服。」我們的巴斯……呀不對，是末代皇家香港軍團（義勇軍）中尉鄧梓峰，曾經守護過我們的邊界。還有七十年代退休的老兵，在和平時候，仍戀戀不忘荷槍實彈的威武日子。<br><br>記者：陳慧敏<br><br>攝影：許有達、楊錦文、陳慧敏，部份相片由受訪者提供</p><p>百年義師</p><p>皇家香港軍團（義勇軍）的成立可追溯至1854年5月，是一支由志願人士兼職組成的部隊，最早名為The Hong Kong Volunteers，1970年獲頒賜皇家名銜成皇家香港軍團（義勇軍）。義勇軍早年參與者多為居港英籍或外籍人士，後來則加入了不少華人。經過百多年演進，義勇軍成為一專業且具高度機動性的部隊，也配備了先進的輕型武器。這支志願隊伍參與過第一次世界大戰及1941年香港保衞戰，也曾協助阻截非法入境者及維持越南船民營保安等，在防衞香港及維護香港治安中作出過極大的貢獻。隨着香港回歸，部隊亦於95年9月解散。</p><p>中尉鄧梓峰　非法入境者係Fans</p><p>今日開辦梓峰教育，官仔骨骨教小朋友做司儀的鄧梓峰依然回味廿歲時揹住80磅行軍用品跑山的日子。當年他負責邊防，阻截非法入境者。「那些年，米埔邊境好寧靜好舒服，晚上好多偷渡者剪開圍網就爬過來，網上都是『補丁』。」當年英軍守邊境也不帶槍，梓峰巡邏都只帶木棍跟繩索，無用過多暴力，沒有電視上看到的驚險情節，有時候還有趣事發生。「有次我等個偷渡客游水上岸時逮捕佢，當時我已喺亞視做，佢俾我捉住時仲滴住水濕𣲷𣲷咁，一見到我就講：『哎呀你咪阿邊個邊個，我好鍾意睇你做節目！』嗰次我一路捉佢返去，個心一路揪住揪住！」<br>想不到的是，參軍是為了接受挑戰的梓峰，連以戰爭為前提的刻苦軍訓，也只記得一籮籮的趣事。他說有一年，英軍要以維和部隊身份參與塞爾維亞、波斯尼亞的戰役，故來港演習。演習中英軍要在敵方炮火下保護難民而不得與敵方開戰，義勇軍則扮山寨王，攞正牌用任何方法留難英軍。梓峰的小隊搶了人家一支Wombat 90 mm大炮，對方惟有邀請他們商討還炮事宜，梓峰想起就開心：「我可以要求任何嘢！」我即時代入劫匪Mood，梗係要直升機！誰知梓峰夠抵死，「我未試過有成隊英軍列隊歡迎㗎，就叫佢哋排成兩行，列隊歡迎我！」</p><p>從軍建責任感
</p><p>他始終覺得，年輕人接受軍事訓練可鍛煉責任感。「你睇新加坡、南韓、台灣的年輕人總有種朝氣，對自己的地方有責任感同身份認同。」英軍從來都很注重這種認同。英國有許許多多的郡，每個郡的軍人，都有他們自己文化特色的隊服，每年全國聚餐，場上就是千百種不同的隊服，輪流演奏他們自己的樂曲，「點令佢哋齊心，就係尊重佢哋嘅傳統。德軍美軍全都一式一樣，英軍則各自精采，蘇格蘭兵穿格子裙；御林軍多年來仍用加拿大自然死亡的熊的皮毛作帽，不改用人造毛，因為那是拿破崙打敗法軍時搶過來的歷史性熊帽，所以御林軍不會妥協。其實咁樣會用好多行政費，卻能令人都以自己的地方為榮。」也對，我們不也是一直都以我們的廣東話與繁體字為榮嗎？</p><p>沙展林Sir　入營食到飽
</p><p>悶熱的貨倉裏停了十幾部七十年代迷彩軍車，War Game場東主Jacky推完傳訊兵用電單車出來曬太陽，又換部陸軍突擊車出來讓我影相，下一秒退休公務員Alan抱着大包軍服、徽章，要給我上軍階晉升課。才三月，有點焗的倉庫裏，個個汗濕得髮型撻成一塊，爬來爬去推車倒車又玩槍，卻好不快樂。年紀不小的他們，是軍迷，透過收藏，去保存一段光輝的歷史，當中，有真正的昔日義勇軍林Sir。<br>63歲的林Sir，68年加入義勇軍，一待就是九年。「嗰時得19歲，想玩吓槍，就參加。」當年團裏面有醫生、律師，還有不同國籍的人，林Sir笑言：「可以學好英文！」軍隊裏所有訓練跟用品的質量是最高的，因為軍人要面對生與死之間的抉擇。訓練好緊湊，步操、槍械、無線電、地圖、體能等，帽、衫、鈕都要立令整潔，一人犯錯三十人受罰，但最開心食大鑊飯！「我哋細個好窮冇乜嘢食，個個瘦蜢蜢，但入到營日日鋸扒，早餐煙肉腸仔炒蛋，奶茶任飲，14日後出來大隻晒，行步路都颯颯聲。」 70年英國直升機母艦帶了三千個突擊隊來，與上萬個陸軍在八仙嶺及荔枝窩一帶演習。「我哋一講無線電，突擊隊就Jam線，同時派隊員坐直升機捉我們，過半數人被捉走，沙展級的就被拷問，又畀錢賄賂迫供出隊員，又浸落水塘，好逼真。哈，後尾我哋喺無線電講中文，佢哋怕係警方緊急通訊，就唔敢Jam。」林Sir說來，依然回味無窮。</p><p>訓練對人開放
</p><p>和平時候，為何還要懷念軍人生活？「當兵預了犧牲，它讓你在活着的一刻，就要做對的事。你有冇睇《雷霆傘兵》？戲裏英軍睇唔到埋伏的德軍就唔肯開炮，你話佢蠢，其實係怕傷及無辜，唔同美軍，打咗先算。」你以為他愛死英國人？錯了。「當時洋人很不尊重中國人，在街上鬼仔鬼佬會趕你，惟英軍對市民很好。小時候我哋日日過去食飯玩探射燈，仲可以坐軍車。英軍文化，也訓練他們對人開放，不似解放軍步步為營。」他說：「當年香港人好似孤兒，大陸同英國都唔承認你。加入軍隊就想加強自己的素養同精神。」</p><p>再做義勇軍
</p><p>95年皇家香港軍團（義勇軍）解散，同年香港少年領袖團成立，借屍還魂以同一口號Nulli Secundus in Oriente（拉丁語，在東方認了第二沒人敢認第一之意）為記。由前義勇軍兵團任義務導師，進行紀律訓練、歷險活動及社會服務，輕輕鬆鬆鍛煉少年們體格、責任感與服務精神。想了解這隊百年義師？筲箕灣海防博物館十號館，個多小時就夠重溫歷史，看能否重拾一點向心力？</p><p>香港海防博物館
</p><p>地址：香港筲箕灣東喜道175號<br> http://hk.coastaldefence.museum </p><p>香港少年領袖團
</p><p> http://www.hkac.org </p></body></html>