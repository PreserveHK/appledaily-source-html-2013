<html><header><meta charset="utf-8"><title>電腦節搶《蘋果》優惠　$1,299掃IPS平板</title></header><body><h1>電腦節搶《蘋果》優惠　$1,299掃IPS平板</h1><p>過兩日就到「香港電腦通訊節2013」，各位應該已儲定彈藥，準備殺入會展血拼！今年除咗有一籮籮會場特價品，《蘋果》讀者更有額外優惠，例如買IPS靚屏幕的平板電腦，就額外再減$100至$200，無線Soundbar更平接近$2,500！講明貨量頗多，你只需在電腦節首天（23日），出示當日《蘋果》「即時新聞」的有關產品報道，優惠即時到手。<br>記者：陳國輝　攝影：陳盛臣　模特兒：Fiona</p><p>着數點攞？</p><p>電腦節開幕首日（即23日），讀者只需透過手機或平板，開啟《蘋果》即時新聞的「生活」版，並向有關商戶出示該產品之介紹，咁就可以得到獨家優惠，數量不限。</p><p>香港電腦通訊節2013</p><p>日期：8月23-26日<br>時間：10:00-21:30（23至25日）/10:00-18:00（26日）<br>地點：灣仔香港會議展覽中心一號展覽廳<br>網址： http://www.hkccfexpo.com </p><p>高速四核　四條片齊齊播</p><p>揀平板，除咗芒要夠大，仲要色水夠靚！講真，我就唔認識MoMo係邊度牌子，但起碼規格可見得人；好似呢部9.7"的MoMo19，唔單止有一個令LG也引以為傲的IPS靚芒，畫面解像度更高達2,048×1,536，即係仲勁過1,920×1,080全高清！試睇一段周董MV同埋CG卡通片，人像膚色真係好自然，暗位亦唔會乜都睇唔到；最抵讚係，片段中出現嘅一大群企鵝，就算Size再細小，都可以清楚到慢慢逐隻數，顏色勁豐富。<br>呢款平板採用了A31 Cortex-A7 1.2GHz四核處理器，仲有SGX544MP2八核圖像加速晶片。硬件規格就夠晒勁，不過現場開盡四條片並同時播放，就出現窒格情況，但如果你買嚟純為煲劇，當然唔可以咁貪心啦！</p><p>IPS靚畫逐格睇</p><p>其他筍價Tablet</p><p>無線Soundbar　怒劈$2,491</p><p>近年藍芽或WiFi的無線產品真係越出越多！會場中最筍可能係呢部Logitech UE air Speaker，佢原價及會場價都係賣$3,290，但《蘋果》讀者就能以超平優惠價$799將佢帶走，慳番足足$2,491！不過價錢平唔等於功能差，因為佢除咗玩近排熱爆的Soundbar設計，還提供AirPlay技術，可透過無線串流方式，播放iPhone、iPad或者iPod Touch音樂，加埋前後均配備雙高音及雙低音單元，好聲兼夠力。<br>至於另一款Noontec Hi-Fi耳筒，就具備藍芽無線功能以及採用封閉式環繞音效技術，低頻效果實淨有力，聽快歌當然特別爽啦！</p><p>買PS主機送額外贈品</p><p>今屆PlayStation亦殺入電腦節！講到最筍，首選梗係以四五折發售（原價：$2,827　會場價：$1,280）、每日限賣15部的黑色WiFi版PS Vita套裝，除咗有Game，有專用護架之外，購買的《蘋果》讀者將額外獲贈香港限定版「多樂貓八達通卡」，值得粉絲珍藏；至於會場發售的500GB PS3套裝，亦比正價慳咗$216（原價：$2,596　會場價：$2,380），另外《蘋果》讀者仲可獲全黑特別版GT風褸一件，着住件型仔風褸揸靚車，恨死隔籬！</p><p>同場加映：平掃AV電腦配件</p><p>會場位置：a. J40　b. J37　c. J35　d. J32　e. J39</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>