<html><header><meta charset="utf-8"><title>巨聲幫劉威煌喪嗲女友</title></header><body><h1>巨聲幫劉威煌喪嗲女友</h1><p>【銅鑼灣】劉威煌09年參加咗第一屆《超級巨聲》，之後以巨聲幫身份成為無綫電視藝人同歌手，唔經唔覺都入行差不多4年，發展叫做不過不失。前晚情人節8點幾，劉威煌拖住女友同另一位男友人喺銅鑼灣行街。</p><p>Fans求合照</p><p>佢哋漫無目的行咗一陣就去咗白沙道間太平館食飯，三個人叫咗三款食物分嚟食，一路食一路玩手機嘅劉威煌仲頭側側咁嗲女友，不過留心聽佢哋原來用普通話交談。食咗差不多一個小時就離開，跟手佢哋行咗過去世貿方向，沿途劉威煌都蹺住女友行好鬼溫馨。其間可能劉威煌染咗綠色嘅頭太搶眼，好多fans都認出呢位巨聲幫嘅身份，前後有幾位少女都要求影合照，佢全部冇托手踭。<br>去到專線小巴站，劉威煌送完女朋友上咗架去數碼港嘅小巴之後，佢同位男性朋友即刻急急腳入咗間便利店，之後就鬼鬼祟祟行咗去後巷。原來佢哋煙癮起又怕俾人見到，所以急急腳去後巷偷偷哋煲煙，食完煙之後佢哋就去咗坐港鐵。<br>採訪：徐錦池、陳辰<br>攝影：羅德光、梁繼光</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>