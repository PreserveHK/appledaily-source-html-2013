<html><header><meta charset="utf-8"><title>好彩旺角不再MK - 左丁山</title></header><body><h1>好彩旺角不再MK - 左丁山</h1><p>左丁山小時候住在洗衣街，靠父親一人薪水支持家庭，在洗衣街住板間房，及後年紀漸大，父親租多一個冷巷（房外走廊）床位俾左丁山，以免三人繼續同睡一張木板床。阿媽死慳死抵，不停到樓下附近如香海、其記、妙佳餐室搜集麵包皮，麵包邊，浸過糖，搬上天台曬到乾晒，硬晒咁，一袋一袋收起，每年兩次幫佢抬上旺角火車站搭火車返鄉下，鄉下有阿嫲與兩個家姐，在大饑荒時期，要靠食樹皮先至僥倖生存下來，阿媽抬浸糖麵包乾返去俾佢地食已經當係食禁果。點解左丁山可以出嚟香港，佢地仍然留在鄉村呢？因為阿嫲阿媽都一同意見，一定要培育家中男丁，想盡辦法帶左丁山來港，女兒可留鄉下捱苦。每諗起呢件事，就感嘆不已，因一齊玩大嘅一位同鄉男丁，冇機會來港，後來在饑荒時餓唔死，反在文革時死掉，可見命運弄人。<br>風水輪流轉，今時今日見到大量內地鄉下人、城鎮人來港自由行，血拼廣東道，到旺角中心排隊睇醫生，豪氣過香港人，總覺得it is long overdue，如果唔係有老毛呢隻魔鬼弄權，劉少奇鄧小平可能令到中國早十幾二十年改革開放，避免咗文革，中國死少好多人。中國富起來，人民開始有自由旅行權（仍然未夠，將來應撤銷一切出外旅遊限制，人民可完全自由來往世界各地），梗係好事，永遠不是壞事。茲有人焉，對此睇唔過眼，竟然在網上搞甚麼「光復運動」，甚麼旺角不再MK，左丁山認為完全多餘，香港從來冇資格講保護主義，不應搞保護主義，二次大戰後香港經濟飛快發展，全靠一套政府不拖後腿嘅outward looking（向外看）政策，上下以做大個餅，不以塘水滾塘魚為目標，內向內看之社會（inward looking），常懷想過去，排斥外來投資者、外來消費者，其實係失敗主義者，會累死香港，必定搞到香港逆水行舟，不進則退，被時代拋在後頭，威尼斯、利物浦、曼徹斯特皆是活生生例子。旺角過去50年不斷變化，創造流行文化，被視為香港活力之象徵，依家竟然有人嘆息旺角不再MK，講乜嘢呀，今日嘅洗衣街如果仍然係左丁山兒童時代嘅洗衣街，香港就執笠都得啦，好彩大部份香港人仍然奮勇向前，香港不再是HK！</p></body></html>