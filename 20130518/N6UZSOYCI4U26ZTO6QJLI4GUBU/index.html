<html><header><meta charset="utf-8"><title>是我小時候：朱晨麗誤會被拋棄</title></header><body><h1>是我小時候：朱晨麗誤會被拋棄</h1><p>女人最怕被人呃，尤其是靚女，港姐冠軍朱晨麗點會唔知？多得母親自細訓練，從小送她到上海寄宿，學會過獨立生活。不過，年少無知的朱晨麗亦因此事而誤以為母親不理她，當發現真相後才深明母親的用心良苦。<br>撰文：何慧斯</p><p>出身於蘇州的朱晨麗，自小被視為掌上明珠，經常與鄰居、街坊和表哥表妹一齊玩，細細個已經有超強表演慾的朱晨麗笑說：「嗰陣真係年少無知，又鍾意唱歌，爺爺同嫲嫲成日都叫我唱歌，我又唔知醜，唱到歪晒音都繼續唱，所以希望大個咗做歌手，覺得做歌手好有型。」當她10歲時，被父母送往上海寄宿，學習過獨立的生活，朱晨麗說：「嗰陣阿媽話我，女仔唔識獨立嘅話，好容易俾人呃，所以要我識得點樣保護自己，身體一定要健康，不過阿媽好少打嚟問我做緊乜嘢， 就算咁近都好少嚟探我。」</p><p>15歲那年，朱晨麗又被送到香港讀書，兩年後再赴美國繼續升學，但媽媽對她的態度一直沒變，直到有年暑假朱晨麗回家探親，終於按捺不住走去問媽媽，結果發生一件令她畢生難忘的事，她說：「我對住阿媽話係咪好唔鍾意我？好想掟低我？阿媽聽完之後一句嘢都冇講就走咗，冇幾耐佢先話畀我聽，屋企唔係話似人哋大富大貴，為咗供養你要賺錢，佢唔係唔理我，相反係時時刻刻都好關心我。」</p><p>訓練獨立</p><p>朱晨麗終於明白媽媽苦心，她說：「原來佢怕俾我知道嘅話，會依賴佢，變得唔獨立。嗰一刻我先明白，我真係錯，點解我可以咁唔成熟，估唔到阿媽咁努力為我鋪路。嗰次之後我從來都唔問阿媽點解，我知佢樣樣嘢都係為我。」</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>