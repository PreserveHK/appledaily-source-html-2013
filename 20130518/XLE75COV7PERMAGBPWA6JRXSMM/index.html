<html><header><meta charset="utf-8"><title>隔牆對論：<br>房策專家李永達：調整啱啱開始</title></header><body><h1>隔牆對論：<br>房策專家李永達：調整啱啱開始</h1><p>【隔牆對論】<br>記：《蘋果》記者<br>李：李永達，前立法會議員，前房委會委員，現為智庫土地監察主席記：你如何看現時的樓市？<br>李：近一、兩個月交易數量跌咗三、四成，個價跌咗5%，好多人話好驚，但係記住，由2009年個價升到𠵱家，呢四年差唔多升左成100%，咁𠵱家先至跌番5%，話樓市冰封，係言過其實。<br>調整係有需要，呢個調整亦未完，啱啱先開始。房屋係商品市場，冇一種商品會永遠會向上，金價過往幾年升到好勁，上個月咪跌咗成15%、20%，股市都係咁，樓市個周期都一樣有循環。現時個價仲係好高，係好多人負擔唔到的水平，2014、15、16年樓價調下嘅機會好高，我有朋友最悲觀係睇跌三、四成，一般都話要跌一、兩成。<br>記：政府由2010年起，推出額外印花稅、買家印花稅、雙重印花稅，樓價一直升到近月才停止，稅項只是令到成交量低，有出錯招嗎？<br>李：曾蔭權同梁振英政府，其實對個樓市都冇乜嘢好計仔，因為供應量先係解決問題嘅方式，但係做得好慢，所以惟有用稅。但呢啲招數都係用來買時間，因為若樓價升得再勁啲，民憤會好勁。<br>曾蔭權係歷史罪人，佢上任時，好少做土地開發，每年累積少五、六千個單位，六、七年咪少咗了五、六萬個單位供應。曾蔭權太過照顧地產商的利益，唔夠果斷。09年立法會動議辯論，跨黨派都支持贊成起居屋，但佢就係唔起。<br>記：地產界要求為這些新稅設立日落條款，到某時間要抽走，現時是抽走或修訂稅項的時機？<br>李：𠵱家跌咗5%，但新界樓都係賣緊7,000、8,000蚊一呎，市區仲係一萬蚊一呎，我認為，𠵱家唔係一個適當時間抽走呢啲稅項。如果明年聯儲局加息，個市跌多10%，屆時政府如果認為餘下辣招仲可以應付，咁抽走一個稅項都得。<br>記：現時10個經紀爭一張單，經紀也要過活，有否想過辣招影響他們的生計？<br>李：我同情佢哋嘅處境，但我哋每一個人都知道，當你入邊一行，係有不同嘅職場處境，例如公務員，可以穩定，每年升一個point，但唔會發達，除非你貪污。如果你投身私人市場，係可以賺好多錢，但公司低潮時會炒你。<br>地產代理本身唔係一份好穩定工作，要有心理準備，佣金時多時少，要有工作上嘅安排。當嗰年樓宇好多買賣，你一年賺嘅錢，可以係別人兩、三年搵嘅錢，但你有一年好似沙士嘅時候，你賺嘅係人哋半年嘅人工，冇人同你計到條數。</p><p>記：政府已表明會復建居屋、買樓的稅又加了，政府還可做甚麼去解決房屋問題？<br>李：要向市民提供一個服務承諾，話畀市民知，究竟等幾耐，一定可以有居屋、有公屋。地產佬話綠悠雅苑冇人要，但係最終所有限額都係用晒。我已經同政府講過，低價租畀私人會所嘅土地實在太大幅，應該叫佢哋畀三分之一出嚟起居屋、公屋，顯示畀公眾睇，政府係有決心解決問題。<br>記：關注了房屋問題十多年，你會如何形容當下的樓市？<br>李：𠵱家香港樓價差唔多可以話係我過去三十年最瘋狂嘅時間。我唔係講基層市民或者係一般中產買唔到樓，而係中、高層嘅中產都買唔到樓，即使買到都係好細間，我相信呢個唔係其他世界嘅中產所嚮往嘅生活，所以中產點會唔嬲政府呢？<br>記：如果現在要你置業，你買到樓嗎？會否鼓勵別人入市？<br>李：一定買唔到！我𠵱家嘅單位，我太太陳樹英2004年叫我買𠵱家呢個1,000呎單位，嗰時有錢買，但如果即使畀我做番立法會議員，每月人工八萬蚊，叫我買番我住嘅呢層樓，我都買唔番，買到都係好抆水。<br>入市嘅話，我覺得要好審慎，你嘅職業要好穩定，買來自住，但如果用來投資，就真係要三思，冇人預計2014、2015年發生乜嘢事，冇人知道下跌嘅周期幾時完結，上一個下跌周期由97年去到04、05，足足七、八年。如果𠵱家入市，祝你好運。<br><br>mailto:pf_lee@appledaily.com</p></body></html>