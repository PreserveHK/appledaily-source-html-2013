<html><header><meta charset="utf-8"><title>我主場：楊采妮執導遇貴人</title></header><body><h1>我主場：楊采妮執導遇貴人</h1><p>多年來以清純形象示人的楊采妮（Charlie），在未有「女神」稱謂的年代入行，只能屈就成為玉女。不過公道自在人心，她早前為處女執導的電影《聖誕玫瑰》宣傳，訪問過後成為一眾男記者的集郵對象爭相合照。相由心生，人緣與此有莫大關係，新作中她動用的人情牌，遍佈台前幕後，金馬影帝郭富城、影后桂綸鎂，就連金像導演徐克都不遺餘力，為她監製把關。撰文：文國駿<br><br>由模特兒到演員，再到現在的導演身份，楊采妮在娛樂圈中的身份不斷轉變，她坦言沒有擔心適應不來，只因相信事在人為。談到拍攝《聖誕玫瑰》的念頭，她表示從來沒有導演夢，一切也是機緣巧合。<br>楊采妮說：「其實我一向都有寫書同寫專欄，用作同人溝通嘅橋樑，08年時我本來想寫本關於人性嘅新書，諗諗吓不如試吓用影像表達，因為我睇戲時都好容易被感動到，嗰時係正式開始寫劇本。」她往後把劇本給了好友徐克、張之亮及彭順等導演看，徐克跟張之亮更建議由她自己執導，Charlie的導演之路由此正式展開。</p><p>努力改劇本
</p><p>雖有名導相助，但Charlie未有因此走捷徑極速開拍，反而為了經歷一般新導演的路，她膽粗粗拿劇本參加「香港亞洲電影投資會計劃」，在世界各地電影人面前講解劇本及解答他們的問題，Charlie說：「嗰次對我嚟講係一個好好嘅熱身，因為有好多電影人不斷問我一啲有關劇本上嘅問題，佢哋問得好深入，所以我自己都有得着，可以一路將個劇本改好，直到前年年尾，我終於覺得個稿係完美，係時候開拍。」<br>但電影不是你說開拍便開拍，若沒有投資者一切也只是空談，Charlie表示非常感恩博納影業集團總裁于冬的主動幫助，她說：「于冬係一個好好嘅人，我喺一個場合見到佢，佢話聽講我搞緊個劇本，我講完畀佢聽之後，佢就話不如佢去投資，就係咁爽快，真係好多謝佢。」</p><p>學生交功課
</p><p>對於今次處女執導，Charlie坦言差點被後期工作難倒，幸好有徐克及張之亮一路協助，她說：「第一次喺部攝影機後面做嘢，其實鏡頭運用嗰啲都冇乜大問題，始終平時做演員都會見到導演點做，反而後期工作真係難倒我，原來每一步都可以咁複雜，好彩我有兩位好好嘅監製一路幫我教我。佢哋把關得好嚴謹，我由劇本到後期都好似學生交功課畀阿Sir咁，等佢哋批核，成日都會打回頭叫我再做過，但係當佢哋話成功過關時，我又會好開心，可以用開心到跳舞嚟形容。」<br>談到《聖》片的演員陣容甚強，包括郭富城、金馬影后桂綸鎂，還有演技備受肯定的張震及廖啟智等，問Charlie是否用盡人情牌？她笑言：「都可以咁講，因為我永遠唔知道我會唔會有下一次嘅執導機會，所以我今次想做到最好，搵一班我同徐克、張之亮都覺得最適合嘅演員，最重要係我知佢哋都係對電影充滿熱誠，反而冇諗佢哋係咪影帝影后。」<br>Charlie又大爆一班台前幕後很有凝聚力，例如戲中一幕講桂綸鎂痛哭的戲份，拍攝時一班工作人員竟然跟着小鎂一同流淚，Charlie說：「所以今次拍攝真係好開心，首次執導我唔會為自己畀分，但我已經盡我所能，亦都做到拍攝前同自己講嘅每一日都要活在當下，享受每一日嘅拍攝。」<br>髮型：Sam Lo（orient4.hk）、Hetty Kwong<br>化妝：Pui Pui、Ian Wong（ii Salon）<br>場地提供：深圳觀瀾湖</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>