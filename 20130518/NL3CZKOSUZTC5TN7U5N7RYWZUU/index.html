<html><header><meta charset="utf-8"><title>隔牆有耳：<br>政府壓抑樓市措施</title></header><body><h1>隔牆有耳：<br>政府壓抑樓市措施</h1><p>【隔牆對論】<br>近三個月，走過地產代理行，裏面只有經紀，沒有客人，與幾年前地產代理行「鎖舖」外出睇樓的墟冚場面，恍如隔世。二手交投量，上月低至2,400多宗，創1996年有紀錄以來的新低。四萬個代理，十人爭一客，這全拜額外印花稅、買家印花稅、雙重印花稅所賜。<br>活在「冰河世紀」，地產代理聯會主席郭德亮說，撈了廿多年，一手、二手、工商舖齊齊失守，從未如此轟烈，預料代理行裁員倒閉前，或許要來一次上街遊行。<br>諳熟房屋政策的李永達認為，調整只是剛剛開始，樓價未跌夠，不應因地產代理的一時生計而手軟。樓市冰封，只是言過其實。<br>記者：姚國雄</p><p>記：《蘋果》記者<br>郭：郭德亮，地產代理聯會主席，任職地產代理逾二十年</p><p>地產代理郭德亮：一刀切搞亂市</p><p>記：現時地產市道有多淡靜？<br>郭：有代理形容，𠵱家比沙士更差。沙士時，二手成交都係唔多，但工商舖仍然有得做，今次連工商舖都干預，成交量跌咗八成。一手住宅嘅新例撞正政府第三次出招壓市，新盤嚟唔切應市，一手、二手面臨好大衝擊，成交量跌得好緊要。<br>𠵱家每個月只有三千幾宗成交，呢行四萬個地產代理，平均每個月，10個經紀，只有一單生意，呢個慘淡的情況以往未試過。今次整個打擊面係幾大。我公司近呢三個月，一單買賣都冇做過，都係靠做租盤，因為真係好難做，情況係水深火熱。<br>記：代理行如何應付？地產代理如何面對？<br>郭：好多行家都要開源節流，面對寒冬。有行家十間分行cut五間，三間就cut一間，有規模嘅代理行，租約期滿唔續約；有員工流失唔請人；代理搵未做過嘅盤源；做開住宅嘅做埋工商舖，海外樓盤都關注吓，睇吓有冇機會做。部份有底薪同事轉冇底薪，做到幾多賺幾多，寧願拆高個佣，仲要減低廣告開支。<br>下一步，我相信會裁員，暫時未見到。但如果未來三、四個月成交量持續低迷，除咗有裁員潮，仲會有倒閉潮。如果政府唔去改善，低迷情況持續，再過多幾個月，好多代理失業，唔排除要發動上街遊行。<br>記：地產代理希望政府調整辣招，增加成交，但問題是現時呎價仍然偏高。政府應如何平衡？<br>郭：政府應該將市場分兩個，一個叫做投資市場，呢個市場自然調節，到咁上下就會自然調整，例如亞洲金融風暴、金融海嘯都會打擊呢個市場。香港係行資本主義，呢個係市場特色，唔能夠過份干預。<br>第二個市場，係住屋市場。有啲市民負擔不起樓價，就靠居屋、公屋，政府甚至可重推房屋免息貸款計劃，向低下層派租券，津貼佢哋租樓。<br>記：有人會覺得地產代理在政府未出招時很風光，如今樓價調整，生計也應差不到哪裏。你如何看？<br>郭：風光嘅係業主，我喺呢行廿幾年，經歷有高有低，我可以畀一個結論你，香港自回歸之後，樓市係好唔穩定，當樓市好嘅時候，民粹就會出來，話樓市好高，所以每一屆政府都會因應問題，做政策同措施去干預個樓市，要個樓市回落，但呢個上上落落，地產代理係要承受到好大嘅衝擊。<br>當年八萬五，由98年去到2004年，對整個市場係好大衝擊，中間仲有沙士，嗰時只有慘淡，差唔多三分之一嘅人離開咗呢行。風光都是在回歸前，因為嗰時個物業市場真係好熾熱，嗰時真係好風光。<br>記：政府未出招前，市場係可以如何瘋狂？<br>郭：2010年未出招前，只要你買到一個物業，只要唔係高過市價買，等一個月，即時有錢賺。嗰時好多人短炒、摩貨。因為由98年八萬五，個市積壓到2004年先升番，市民先回復信心，所以有炒風潮。但政府一出招，九成炒家離場。<br>記：現時買家、賣家心態如何？<br>郭：有買家本身想改善居住環境，但奈何政府推出多項措施，變咗買家換唔到樓。有人想投資保值，因為銀紙貶值。有買家想嚟執平盤，但係我可以同大家講，唔係好多，有少量業主調整到5%至10%，但唔係好大量，係好少，真正畀佢哋選擇嘅盤亦唔多。<br>至於賣家，九成業主都係保持以往態度，對樓市都係睇好，因為通貨膨脹，物價飆升，銀紙貶值，放喺銀行冇息，同埋𠵱家出租回報好理想，賣唔到咪租囉，放出嚟租，都好容易租到，所以佢哋不會大幅減價。<br>記：現時賣方不想賤賣，買方亦不敢買，成交如此低，誰人最大責任？<br>郭：我認為政府藥石亂投，因為民粹嘅關係，令政府要出招壓市，用行政措施去干預地產市場。政府措施方向啱，但做法有錯，因為措施內容，沒有尋求物業市場嘅問題。我哋應了解問題，找解決方法，將投資、自用市場分開。一刀切，將成個樓市都搞歪咗。連政府嘅綠悠雅苑，想幫助市民上車，但第一、第二輪，都唔夠人數去揀樓啦。<br><br>mailto:pf_lee@appledaily.com</p></body></html>