<html><header><meta charset="utf-8"><title>專題人物：焊女地盤馴男記</title></header><body><h1>專題人物：焊女地盤馴男記</h1><p>五官標緻的陳凱欣，駕駛銀色平治出入地盤，頓時成為全場麻甩佬的焦點，萬綠叢中的一點紅。她是一間燒焊工程公司的太子女，考取了國際證書，成為香港少數的女驗焊師。<br>手下散工有60個大漢，全聽她指揮。她除了驗焊，也會燒焊，有時見工人手腳慢，二話不說扛起30公斤重物，猶如女泰山。「我同自己講，唔可以輸畀男仔！」她揚眉道。　記者：譚淑美　攝影：胡智堅</p><p>怎樣也看不出陳凱欣（Christy）年屆35歲，睫毛既長且翹，記者初時以為僭建，走近細看才知是真貨；眉毛濃密，經過修剪，有理由相信她很貪靚。<br>「我唔貪靚㗎！」Christy自言男仔頭，兒時玩槍玩車多過煮飯仔，「佢哋畀Barbie我，我都唔要，哈哈！媽咪想我做女仔，但我唔會着裙，最多去飲先至着」。<br>就連驗焊師這份工作也麻甩得要命，莫非她做錯女人投錯胎？作為驗焊師，其實是檢驗燒焊後的金屬銜接位置可有瑕疵，「如果燒焊連接部份有裂痕，會隨時間擴張，可能爆開」。驗焊女是怎樣煉成的？Christy在中五畢業後，唸過專科學校的商科，又挽過手袋做OL，但後來一頭栽進工程界，絕非偶然，爸爸開設燒焊工程公司，乖女索性過來幫老豆一把。</p><p>叻過阿哥細佬　最怕停電</p><p>「佢夠衝勁，叻過佢阿哥同細佬！」陳爸爸讚不絕口：「所有文件、（跟管工、工程師）開會，都係佢做晒！」Christy考取英國BINDT（The British Institute of Non-Destructive Testing）發出的兩個驗焊牌照，分別是目測和磁粉測試，獲香港政府及國際認可。考試用中文進行，有多份筆試及應用測試，考足兩星期，通過考試的，非鐵人莫屬。<br>Christy參與過多項大型工程，包括高鐵西九外圍土力鞏固及粉嶺堆填區控制室建造，現時則參與港鐵港島西綫工程，其小小的流動貨櫃辦公室，就設在港島西綫的地盤上。「所謂土力鞏固，意思係喺地盤範圍加重型工字鐵，以免工程進行時破壞外圍民居」，陳爸爸在旁解釋。<br>一個女人仔行走地盤，如人飲水，冷暖自知，Christy說：「比較辛苦嘅，係試過喺爆石後嘅隧道工作，空氣唔流通，好焗。」遇過甚麼危險？「地盤突然停電囉，我好怕黑㗎！」強悍如她，也有膽小一面。<br>業內人士說，這行有數百名驗焊師，起薪點萬多元，這個薪金當然買不起平治房車，但太子女的身份，解答了一切疑問，「架車係我自己買㗎，10萬蚊咋，唔係好貴」她說。<br>她有資格驗焊，也懂燒焊，有時人手不夠，執起焊槍說幹便幹。燒焊要戴面罩，驗焊就不用，這天她示範如何驗焊，化學物料噴在鐵板上，液體不慎濺到臉上，她卻不惜朱顏，毫不在意，「手本來有疤痕，𠵱家都撫平晒」。口講無憑，她捲起衣袖讓記者驗明正身。<br>這些年來闖蕩工地，不少地盤佬拜倒其工人褲下，「好多人追我，但我唔理」。但見她右手無名指戴上戒指，以為她已婚，「我結過婚，以前嘅事」。性格強悍，嚇走了他？「我覺得有關，我性格唔好，唔識嬌嗲」她輕聲說。<br>多年來仆心仆命確保焊位沒有裂痕，原來自己心中有條老大的縫，渴望感情線上焊接得當嗎？「唉，我唔諗呢啲嘢，都要遇個啱先得㗎！」手上疤痕已淡，心中傷口要待何時復元？</p><p>你想爆?幫你爆!<br>熱線電話：2990 7225<br>mailto:Bom@sharpdaily.com.hk<br>WhatsApp：9131 4511</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>