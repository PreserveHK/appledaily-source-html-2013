<html><header><meta charset="utf-8"><title>一周兩件：泰豐係架勢堂 - 錢雋</title></header><body><h1>一周兩件：泰豐係架勢堂 - 錢雋</h1><p>泰豐（873）主打床上用品，係場內磨拳擦掌，等大炒城鎮化topic嘅受惠股，預期PE得1倍幾，翻一番始乎都係升得少。<br>泰豐係祖國第七大床品製造商。上年尾，泰豐亦成為全球第五大連鎖酒店「美國精選國際酒店集團」（市值高達175億港銀），旗下五星級酒店品牌「Clarion凱瑞華晟」嘅高端品牌床品特許供應商。<br>泰豐係冷灶，但講來頭，架勢堂。場內熱門同業卡撒天嬌（2223）家陣PE8.2倍，泰豐PE得2.3倍。</p><p>預測PE僅1.7倍</p><p>泰豐2010年上市價2.06元，最高位2011年3月做5.2元。集團上市以嚟，純利年年增長，但現價（1.52元）貼近歷史低位，幾乎跌到每股淨現金1.26元水位（手頭淨現金高達12.6億銀）；又比上市價低咗37%，相對最高位潛水70%。<br>呢期全城昅實城鎮化。據估計，將會有過兩億名農民工，到城市定居，又單係城鎮化效應，未來所推動嘅消費規模，高達30萬億銀（人仔．下同），泰豐肥過肥仔水。同時，城鎮化只要一出台，topic一熱炒，股價大可以放紙鳶。<br>泰豐今年上半年，已經穩賺2.57億銀。下半年一般係床用品行業旺季，相信集團全年繼續靚仔。好保守計數，泰豐今年純利增長一成，到5.7億銀，預期PE得2.1倍。<br>若城鎮化開鑼，明年純利係咁意增長20%，到6.8億銀，預測PE得番1.7倍。現價翻一番到3元計，預期PE得3.4倍，未有耐追到同業。<br>又若泰豐見歷史高位5.2港銀，要升2.4倍，到時，PE得5.8倍。<br><br>錢雋<br>細價股專家<br>本欄逢周二、五刊出</p><p>肥佬黎有今日，全賴阿媽細個同佢講過乜？即睇最新一集《亂噏24》，話唔定幫到你！ <br> http://bit.ly/appletalk24 </p></body></html>