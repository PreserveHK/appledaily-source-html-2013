<html><header><meta charset="utf-8"><title>體育開講：祖與仙 - 馬啟仁</title></header><body><h1>體育開講：祖與仙 - 馬啟仁</h1><p>不嬲喜愛文仙尼，踢波時的佢固然有型，教波後的大褸加長髮亦係「阿佬一族」的清泉，摩連奴未回歸英超之前佢至搶鏡嘞，然後再目睹中佬竟然同花靚仔巴洛迪利開片，唔係吓嘛，呢啲不單止係活力，更係勇悍，明知輸硬都郁手，不可為而為之，真Man也。<br>其實球場內外衝撞講手真係普通過乜，fb瘋傳嘅幾張相，加幾句爆笑嘅解畫，完全係八卦雜誌小題大做的手法，笑完當真事話畀人知的話絕對係你笨蛋。最令人撃節讚賞嘅係文仙尼之後嘅訪談：「根本冇乜大不了，你班友仔將件事放大咗啫，如果要我畀個評價巴洛迪利的話，我會話我會再原諒佢100次！」乜嘢叫做胸襟，文仙尼真人表演咗一次。</p><p>算吧啦！巴神根本唔係一般人，你放大佢一個藐視嘅眼神，一下反守為攻嘅打人動作，又如何？男人嘅世界根本上充斥住唔少好似佢咁嘅鬼靈精。個個扮大佬扮認真，一個「大細路」係好重要嘅，一來有得笑，二來佢亦滿足咗好多大阿哥照顧細佬嘅慾望。<br>我中學時代嘅一位同學仔，就係咁嘅一位開心果，明明牛高馬大，偏偏細我成兩三年，人人好嚴肅嘅時候，佢就會搞笑；人人爭住認叻時，例如做甚麼學會搞手時，佢咩都唔玩，人人響體育堂着靚波鞋，佢就竟然着皮鞋踢波，但偏偏佢又會入到波又扭到你暈。總之佢做嘅一切，就係同世俗反其道而行，我哋表面成日話佢，其實心底都好愛呢位細路，因為佢將大家心底裏嘅童真繼續保存住，你有見過南華時代嘅百厭星山度士嗎？一模一樣！係山度士矮少少啫。</p><p>祖高爾回歸母會韋斯咸，會唔會回勇就唔知，但係肯定佢會開心番好多，皆因呢位自細就被視為神童嘅「𡃁仔」，終於可以遇番好多睇住佢長大嘅叔伯兄弟，身份由多年來響車仔同利記扮開嘅好波之大人，變番做貪玩的細路，可以好好享受響麻甩佬之間嘅趣味。<br>文帥同巴神玩打架算乜吖，當年溫布頓就最鍾意玩燒波衫啦，我嗰位同學仔，就最興玩偷桃，不過每次最後都係佢笑住被人圍插！<br>keyman<br>now TV主持<br>mailto:keymansoho@gmail.com</p></body></html>