<html><header><meta charset="utf-8"><title>航運中心難保 - 左丁山</title></header><body><h1>航運中心難保 - 左丁山</h1><p>曾蔭權時期，提出香港經濟四大支柱理念，航運是其中之一。今年一月嘅梁振英第一份施政報告，重申航運重要，佢在城大做校董會主席時，已提出建設香港成為航運船泊中心，與倫敦看齊，中央亦曾經不斷放出訊息，支持香港作為航運中心。<br>昨日講過，日本管理大師大前研一曾經向呢個想法大潑冷水，如果我地睇近年數據，大前研一似乎係啱嘅噃，香港貨櫃碼頭吞吐量，曾是世界第一，2005年世界十大碼頭順序係香港、新加坡、上海、深圳、釜山、高雄、鹿特丹、洛杉磯、漢堡、安特衞普。到咗2012年，前四名係上海、新加坡、香港、深圳，但因近年嘅香港碼頭吞吐量增長，常低於深圳，故此一至兩年內香港會跌到世界第四位，想重返世界第一，時勢冇晒咯。<br>香港碼頭排名下跌，主要係受到深圳競爭，上海盡享長三角之利，新加坡雄霸東南亞。幾年前麥肯錫公司發表咗一份香港碼頭競爭力報告，指從東莞工廠運一隻貨櫃到洛杉磯，若在香港上船，會比在深圳上船貴近三百美元，原因係（一）香港船期航班雖多，但貨櫃船運費更高（船公司收取），（二）從東莞送貨來港，須僱用香港貨櫃車，香港司機，在深圳過關，每日只能走一轉，單位成本比用大陸車，大陸司機，唔駛在深圳過關，在鹽田上船，每日可走兩至三轉車，高出好多，（三）香港貨櫃碼頭嘅處理費（handling charges）（由碼頭收取）比深圳高。<br>三樣嘢加起嚟，香港在成本上毫無競爭力，但點解仍有咁多貨櫃來港？主因係香港船期密、上落貨快，效率甚高，深圳遠遠不如，但呢個所謂Competency Gap（能力差距）只會隨着內地工人及程序進步而收窄，如果收窄到差距只係10%左右嘅話，你話美國買家例如Walmart會點揀？當然係在F.O.B.報價上揀取在深圳上船嘅啦，何況深圳貨櫃碼頭嘅經營者與葵涌貨櫃碼頭基本相同㖭？今日香港碼頭之罷工，無論是否早日解決對大趨勢毫無影響，如果罷工持續糾紛難解，付貨人短期內更會加快向深圳碼頭靠攏！</p></body></html>