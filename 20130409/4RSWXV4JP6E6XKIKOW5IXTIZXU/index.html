<html><header><meta charset="utf-8"><title>賓架出身　掉頭籲嚴管銀行</title></header><body><h1>賓架出身　掉頭籲嚴管銀行</h1><p>【保障巿民】<br>面對越見嚴厲的監管措施，銀行界可謂越來越「難撈」。曾經是「賓架」的張耀堂指出，金融海嘯一役後，有必要收緊銀行界的監管，保障小巿民，「好多人退休金都係擺晒銀行度，如果一下子無晒，唔通真係靠嗰千幾蚊生果金咩！」<br>有幸及早離開銀行界，他指每人際遇都不同，仍有不少銀行界的朋友「做得好好」。遇着行業客觀環境變得惡劣，他忠告說「怨都無用」，「與其去擔心改變唔到嘅嘢，反而唔去做要做嘅工作，先至令人擔心。」</p><p>升職多了下屬　唔易做</p><p>社會上有不少對職場上的80、90後的批評，當初張耀堂亦年紀輕輕就投身社會大學。他中六畢業後，由銀行小職員做起，到現在晉身CEO行列。回想當初由小職員變身主管，亦「擺過烏龍」，後來才漸漸學懂管理哲學。<br>「初頭係個人表現，做得好，畀到成績出嚟就得。」後來得到老闆信任，升職後多了下屬，「嗰時以為好容易啫，佢哋做唔到嘅嘢，咪自己捲高衫袖做埋囉。」閒時又會請下屬吃飯，組織旅行。後來才發現這個辦法「唔work」，「再升大啲部門，仲成日請食嘢，份人工點貼得咁多呀！」<br>對於80、90後，他不認為兩代的年輕人，工作上有明顯分別，只是生活條件比以前好，「以前真係要搵錢養家，而家可能係屋企sponsor（資助）返佢哋。」他指任何時候，最重要仍是先付出，「唔通坐定定就有直升機升你上去咩！」</p></body></html>