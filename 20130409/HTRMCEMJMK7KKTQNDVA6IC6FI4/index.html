<html><header><meta charset="utf-8"><title>大企劃：煉金術師　鄒文懷</title></header><body><h1>大企劃：煉金術師　鄒文懷</h1><p>「咚、咚、咚、咚」四塊紅磚漸變成黃金，銀幕彈出「嘉禾」字樣，提醒觀眾將有120分鐘的歡愉時刻，那是香港電影的全盛時期，人人買飛入場的年代。嘉禾電影公司，標誌着香港電影的發展，締造無數大明星，而領導嘉禾的鄒文懷，好比將紅磚煉成黃金的煉金術師，為香港電影史寫下重要里程碑。<br>撰文：楊潔雯</p><p>嘉禾總舵主鄒文懷退下火線五年，今年已經86歲，早前他為電影資料館舉辦的「風禾盡起——嘉禾的盛世印記」展覽擔任主禮嘉賓，並接受本報專訪。對於嘉禾盛世，堪稱香港電影教父的鄒文懷謙恭地說：「我盡能力，我自己好滿意，真正的評價，係要等出面的人去評，我，太主觀喇！」他打了一個簡單易明的比喻，概括他和嘉禾的事迹：「或者唔係好適當嘅比喻，我鍾意食嘢，有得食我就食，鍾意食一路食多啲，咁究竟乜嘢係最好食，幾時揀到最好食嘅嘢，我冇諗咁多。」教父，一切隨心出發。<br>八旬教父，思路清晰，而且點到即止，談到以往的得與失，態度謙卑大方，經歷大半生，他口中就只有得，沒有失，他說：「咁多年製作唔少電影，最大得着係交到好多好好朋友，𠵱家好多時喺街度、戲院度撞到好多同事，都係可以親密傾偈，講吓舊時啲嘢，我覺得呢個係我好滿意嘅地方。」</p><p>對小龍印象深刻
</p><p>回想當年的工作點滴，別人眼中的爭拗和磨擦，已經變成教父美好的回憶，他說：「磨擦呢個係一定有，可以話係時時發生，大家知道係因為工作，係為共同理念，所以係好普通嘅事，而最好係大家可以開誠布公，講大家唔同觀點角度，終於大家可以得到共識，共同接受大家唔同嘅意見。」教父掌舵成功，因為他早已體會到《天與地》佘詩曼口中的「和諧」，是可以容納不同的聲音，仍然彼此互相尊重。<br>嘉禾是一個給無數演藝紅星發光發亮的平台，鄒文懷功不可沒，但他謙虛地說：「唔好話我製造明星，我唔敢講，大家合作得好好，一個演員出名，喺國際上成為明星係好多機緣巧合，要佢自己有天份同努力。」當中，李小龍令教父印象深刻，他說：「李小龍特別啲，佢喺美國返香港正式展開電影生涯，然後一舉成名，佢後來咁輝煌成就，我巧合有咁嘅機會同佢合作，仲去到最後，我哋係好朋友。」</p><p>鄒文懷愛電影，從前為電影奔波勞碌，退休後仍然緊貼電影潮流，每星期進出電影院看兩三部心水電影，有奧斯卡猛片，外國小品，甚至港產片，他說：「因為自己愛好，我又係美國電影公會會員，每年奧斯卡選舉都會投票，差唔多所有奧斯卡片都有睇，所以我睇好多電影。」不過，問到教父最喜歡哪一齣戲時？他的答案竟然比一個新人還要小心，他說：「幾十年來好多人問我，好多時唔係好適合我去講，如果你問我，我會先問你最喜歡邊五齣電影，不過有幾齣睇過好多好多次，我個人喜好《北非諜影》（Casablanca）。」坐在身旁的女兒鄒重珩都忍不住取笑老父，說：「無數咁多次，仲攞住iPad喺度睇！」</p><p>港產電影需低頭</p><p>教父雖然退隱江湖，對香港電影的前景和發展，仍然高度關注，他認為香港搞合拍電影和拓展內地或國際市場事在必行，他說：「香港市場本身，大家都知道係小到無倫，以前香港製作電影，亦都係靠東南亞市場、台灣、星馬、泰國，呢啲市場亦靠香港產品滿足觀眾，香港產品成績往往好過美國和其他國家。情況好多時係環境改變，中國大陸市場開放，呢個市場係非常非常之大，比香港傳統市場大好多倍，要拍電影又想多啲人睇，必然要遷就一個新市場，是一個趨勢，所以我都聽好多人講，𠵱家影片同舊時唔同，甚至有人話我鍾意睇舊時嘅戲，呢個係環境變遷同市場需要，𠵱家一套影片閒閒哋收入係好過舊時好多倍，因此亦都可以將個製作成本加大，製作方面會好好多。」<br>港產片走下坡，一班堅持土產的電影人被指低俗，教父未有正面回應，他認為香港電影並不會迷失方向，卻難免要向現實低頭：「經濟上企得穩，唔係唯一辦法，但係最好辦法係適應大陸市場，呢個係一定想法，如果唔係，可以選擇打開國際市場去拍荷李活式影片。」所以，香港人接受現實吧！</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>