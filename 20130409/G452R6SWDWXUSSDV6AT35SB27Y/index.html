<html><header><meta charset="utf-8"><title>魚樂無窮：綠悠買家令人心寒 - 唐牛</title></header><body><h1>魚樂無窮：綠悠買家令人心寒 - 唐牛</h1><p>無殼蝸牛引頸以待嘅綠悠雅苑，噚日開始揀樓，能夠上車固然高興，但唐牛聽到部份準買家嘅樓論，不由自主打個冷震，包括「𠵱家唔買驚遲啲仲貴」、「相信唔會好似浩劫灣（灝景灣）咁跌超過五成」，反映唔少人對樓價只升不跌嘅諗法根深柢固。歷史告訴我們，當最後一批用家忍唔住入市，喺高位接火棒後，樓價將會抵受唔住地心吸力。港股反彈乏力，埋單微跌8點，工業股防疫能力盡顯，上周推介嘅精電（710）成功破旗而上，集團行政總裁蔡東豪話日圓下跌有助減輕喺日本嘅採購成本，有跟進嘅戰友可坐定定等食糊。<br>今日推介另一隻工業股德林國際（1126），亦出現破旗形態，走勢一流。集團主力設計及產銷玩具，去年賺1.3億銀，增長73%，毛利率擴闊1.3個百分點至25.6%，下半年盈利較上半年倍增，現價PE僅6.5倍，作為近期大熱嘅鬆弛熊代理商，未來盈利肯定有保證，加上超過6厘股息，再上層樓難度不大。</p><p>唐牛</p></body></html>