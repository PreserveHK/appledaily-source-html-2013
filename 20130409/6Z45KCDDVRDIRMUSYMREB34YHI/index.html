<html><header><meta charset="utf-8"><title>咖喱牛腩：政治家阿巴（下） - 咖喱</title></header><body><h1>咖喱牛腩：政治家阿巴（下） - 咖喱</h1><p>千禧年前夕，俄國變天，葉利欽辭職，普京代任總統。普京初頭都怕咗別列佐夫斯基呢啲大財閥，向佢哋承諾以往所得嘅利益不變。別列的徒弟阿巴莫域治決定投靠普京，選擇低調；但別列就係想普京做佢嘅扯線公仔，不斷用佢嘅影響力逼普京屈服。<br>KGB出身的普京唔肯做傀儡，反擊別列，告佢貪污同詐騙，令別列流亡英國。阿巴睇到普京嘅可怕，佢知普京唔會容許國內有人威脅到其權威；作為別列的大弟子，雖然已經投誠，但阿巴都想諗方法令普京安心。03年，阿巴買起車路士，長居英國，從此喺球壇出名，並淡出俄羅斯政界。就咁睇，車路士似係阿巴令普京釋疑嘅工具，等普京以為阿巴冇政治野心，掛住玩足球。睇得中國歷史多嘅球迷都知，唔少古人都用縱情聲色呢招避開皇帝嘅追殺。<br>相反，別列唔識死，喺英國都仲批評普京，又諗方法想反擊普京，所以佢成日都被暗殺，但命大死唔去；不過，別列不事生產，勢力如江河日下，老婆走佬；早前師徒反目，狀告阿巴詐騙，要佢賠65億美元，最後英國法院判別列敗訴，要賠番1億鎊（夠買兩個費托）畀阿巴。到上月底，一代俄國政壇教父別列離奇死於浴室。姑勿論佢嘅死有咩內情，相信阿巴都會有兔死狐悲嘅感覺，而且更清楚明白，一日普京仲當政，佢都要「專心」搞車路士。<br>另外，小弟覺得阿巴喺車路士當家嘅作風都幾似普京，喺球隊內威脅到佢權威嘅，都要被送走。摩連奴被炒，林柏特不獲續約，泰利冇正選，不就是呢位「車仔普京」嘅手段嗎？文：咖喱</p></body></html>