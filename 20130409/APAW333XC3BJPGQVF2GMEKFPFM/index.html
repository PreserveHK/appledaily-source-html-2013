<html><header><meta charset="utf-8"><title>超雲甩拖<br>三太十問九唔知</title></header><body><h1>超雲甩拖<br>三太十問九唔知</h1><p>賭王三房長女何超雲與陳山聰結束兩年情，四失山聰仍舊潛水，避走倫敦的超雲昨日在微博上載引用荷李活女星柯德莉夏萍（Audrey Hepburn）金句的照片，留言叫大家支持自己，「獨立宣言」獲不少網友支持，看來她已努力走出情傷。愛女受情所困，連日來未有現身的三太陳婉珍，昨下午2時許到上環東華東院開會，穿上黑色連身裙的她，明顯肚凸凸，並獲人左右攙扶，未知是否擔心愛女，向來對傳媒友善的她，下車時竟木無表情。<br>傍晚6時，三太離開東華東院時心情變靚，面對十多名記者採訪仍面露笑容，問她超雲與山聰是否分手？三太笑說：「唔知喎。」至於有指分手原因是錢，她說：「係你哋寫啫。」提到與賭王36周年紀念，她透露上周六已慶祝，問她有否好消息沖喜？三太笑咪咪說：「唔知喎。」有記者指她心廣體胖，她說：「吓？冇呀！」隨即上車回家。</p><p>超儀呻要改名</p><p>二房的何超儀前晚在香港仔為「饑饉三十」擔任閉幕嘉賓，談到超雲情變，她說：「冇留意呀，我哋冇聯絡，都唔知點答。」問她可認識陳山聰？她說：「以前細個喺無綫做嘢見過，但冇聯絡，唔知點答好。」她還笑言要改名做「錯」：「擺明係做乜都錯，連個名都話埋畀你知，唔會俾人插。當年啱啱入行李宗盛有提議我改藝名，我真係諗住改，如果我藝名叫黎明，生活叫何超儀，出到嚟唔想大家問，咪可以同大家講，我工作上係黎明，黎明係唔想答呢啲嘢，咁咪唔關生活嘅何超儀事囉！」<br>採訪：胡比、馬建華<br>攝影：黃偉雄</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>