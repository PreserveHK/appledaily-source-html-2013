<html><header><meta charset="utf-8"><title>金手指：日本人唔買樓？ - 孫柏文</title></header><body><h1>金手指：日本人唔買樓？ - 孫柏文</h1><p>董太、楊千嬅、孫媽媽，大家估唔估到，有乜共通點？除咗係女人之外，三個都曾經係護士。咁護士們，對住啲可能病及食晒藥嘅人講嘢時，又要佢哋記得入腦，就要靠message repetition，重複又重複咁講。<br>有冇效？03年一疫，話：「記得記得記得。」你又記唔記得下聯係乜？嗰招咪就係咁勁囉。唔知嘅90後，對對聯就係「記得記得記得、買樓買樓買樓！」<br>不過講起買樓，孫柏文喺今年年初話沽日圓買佢跌。最好就係借Yen，買日本樓收租還款，因租金回報遠超利息開支。<br>咁喺長假期前，我就同火燎森做臥底，放蛇去有日本樓賣嘅香港辦事處研究研究。<br>佢哋喺全國都有新盤，淨係東京都超過十個。有個好近銀座，可以行過去嘅盤，我都覺幾吸引。<br>仲要話外國人同日本人產權及買樓程序一樣，唔會學我哋咁有咩非本土BSD（買家印花稅）。<br>點解見完兩個禮拜後先講？因為火兄飛去日本進一步做Due Diligence（盡職調查）。佢報告話，日本好多地產經紀已經唔識做買賣，淨係識做租盤。</p><p>回報剛彌補樓價跌幅</p><p>仲有，問點解日本人只要入息夠高，可以唔使首期（因為佢哋銀行信一生打同一間公司工嘅世界），借低過1厘利息按揭，收至少5厘租金（東京舊樓有大把超過10厘），都唔買樓時，佢話原來日本人話收幾多租，都係啱啱彌補到樓價跌幅，所以唔買。<br>講真，如果你信日本政府2012尾起話要用通脹去減國債，租金實物就會升。火兄嘅研究已令我相信日本樓市用日圓計已到底，唯一就係日本人自己唔信，似06年嘅香港人。聽日繼續講點借錢。不過最後，記得記得記得，買樓買樓買樓！</p><p>孫柏文<br>獨立股評人<br> http://facebook.com/shuen本欄逢周二刊出 </p></body></html>