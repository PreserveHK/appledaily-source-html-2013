<html><header><meta charset="utf-8"><title>中門大開：快手搭雞棚 - 添馬男</title></header><body><h1>中門大開：快手搭雞棚<br> - 添馬男</h1><p>幫港出聲成立後大灑金錢，每兩個禮拜就燒一輪銀紙，在主要報章登全版廣告，每次至少燒幾十萬元，如果一路燒到明年7月，條數都幾襟計。最開心唔係報紙，而係負責做寫手、設計同落稿既公關公司，如果由周融承辦，就好和味。4As廣告創作人睇完就笑笑口話，份份都咁多字，標題又騎呢，唔知想點，但奇就奇在如此冇創意、不符張曉明提倡創新精神嘅廣告campaign，毫無效用，就可一直燒落去。</p><p>反佔中玩人海戰術</p><p>幫阿爺做嘢，比同商界及特區政府做公關marketing筍得多，因為冇衡工量值，總之發咗聲明、開咗記者會、登咗廣告稿就搞掂過骨，開單收錢。商界有客觀標準去衡量marketing campaign，反而阿爺就易收貨。由九十年代至今卅年，中央為維穩使咗幾多寃枉錢，到頭來有又點。今次反佔中鬥爭，又再一次出現「公關大餅」，各路建制人馬埋位開飯，人人有份，永不落空。<br>要分到呢個大餅，第一步就要做少林搭棚大師，搭個雞棚，成立一個組織，成員阿茂阿壽都得，最好就冇名冇姓冇track record，高調搞活動，使些少錢登廣告，要出少少豉油先可以引到肥雞來。香港八大院校不少一線教授已臨近退休，又想繼續撈落去，請佢哋做顧問，暗示自己檔嘢有內地撐，定必可以搵到一線教授落叠，有佢哋做生招牌，將來分公關大餅就容易得多。<br>第二步就要搵議題，跟住梁志祥應該唔會錯，你睇元朗有勢力鄉紳曾樹和，跟佢指揮，掂。洪水橋發展諮詢會連元朗警區都要搵佢傾偈，有地位兼畀足面，勁過劉皇發、侯志強。𠵱家黑白兩道都團結在反佔中維穩旗幟之下，不分你我，組織內吸納一兩件有背景人士，做起事來更方便。第三步就要搵敵人，民主黨公民黨最好砌，左右兩邊一齊夾，動搖佢哋參加佔中意志，孤立二線教授戴耀廷及陳健民。如果做到呢一步，大家就發達啦！<br>在反佔中鬥爭下，人人奮勇，個個爭先，內地就是不缺錢，用人海戰術，成立大大小小反佔中組織，日日霸報紙版面，直至主流中產煩到頂唔順為止。呢場仗成敗關鍵不在於理性、邏輯、論述水平及政治力，一於以量取勝，直至普羅大眾一齊發出「我討厭政治」呼喊為止。<br>批鬥林慧思運動及幫港出聲，正在活用此策略。 <br><br>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>