<html><header><meta charset="utf-8"><title>智取大市：航運業回勇　金輝值博 - 晉佳</title></header><body><h1>智取大市：<br>航運業回勇　金輝值博 - 晉佳</h1><p>投資者最鍾意市場出現變化，最唔鍾意見到不明朗因素，喺不明朗因素逐個掃除之下，市場突然由8月底悲觀變咗𠵱家輕微亢奮狀態，個市升到停唔到，好彩晉佳及時轉軚睇番好啲。<br>上星期推介嘅中煤（1898），去到近兩日乖乖地爆升，觀乎大市仲未見派貨迹象嘅時候，相信啱啱轉強嘅資源股同乾散貨航運股，仲有得繼續升。<br>反映運載資源為主嘅波羅的海乾散貨指數，近期強到不得了，9月到𠵱家勁升三成，更重要係呢個指數突破咗營造超過年半嘅潛伏底，目前升到接近1500點，晉佳估計升到去2000點都唔係難事，乾散貨航運股值得繼續睇好。</p><p>破關成交增　大升先兆</p><p>晉佳呢兩日睇緊邊隻股個圖同波羅的海乾散貨指數最貼近，發現竟然係隻冷門股金輝集團（137）。金輝主要係經營、租賃船舶為主，回想呢隻股對上一次被投資者關注，已經係03、04年嘅事，當時航運業由谷底反彈，波羅的海乾散貨指數喺大半年時間內由2000點爆升到去5000點樓上，金輝股價竟然可以勁升超過30倍，當年基數低係最大原因，其中04年2月內，股價最多急升接近4倍。<br>論估值，金輝市賬率只得0.27倍左右，航運股之中可謂cheap上加cheap，淨係手頭上嘅船嘅賬面值都成91億元，粗略計算攤佔船舶應佔價值都有50億元，市值只得10億左右。<br>以今年上半年嘅艱難環境計，公司只能獲微利1,300萬元，不過，如果乾散貨航運業翻生，波羅的海指數升到2000甚至更高，仲可以持續一段時間，金輝嘅盈利可以正常化，粗略估計盈利去番2011年2.64億元，市盈率就變番4倍，股價亦有望返去當時高位3元，可用2.8元做中線目標價。</p><p>全球冷化　風電　光伏股散水</p><p>睇番金輝個圖，其實亦近似潛伏底，最近已經突破阻力線1.6元，噚日成交開始增加，只要活躍成交能夠持續，相信較大升勢會喺兩個月內出現。以佢過往有成交之下嘅股價爆發力相當強，2.8元目標價可能都算保守。<br>講開晉佳睇好嘅資源同航運股，其實最近有關全球冷化嘅消息，亦幫咗一把。之前咁多年講全球暖化，各國要使咁多錢去做減排，但𠵱家同你講減排唔使做得咁快都未死得，就可以將資源調配去刺激經濟增長，天氣凍用多啲嘅煤炭、高耗能嘅鋼鐵、受惠刺激經濟嘅航運股，都可以得益，但同時風電、光伏股就要避之則吉。<br>睇番近兩日股價趨勢，明顯以全球冷化受惠股較強，受累股較弱，就算認為全球冷化可能只係一個局，反正市場率先相信，你係炒股都要信住先，信不信由你。</p><p>晉佳<br>本欄逢周三刊登</p><p>激戰拍續集，但家輝話唔敢再變筋肉人？<br>到底練定唔練？即睇足本《亂噏24》，專訪張家輝、林超賢！<br> http://bit.ly/appletalk24  </p></body></html>