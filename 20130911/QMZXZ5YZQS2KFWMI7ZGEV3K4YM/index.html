<html><header><meta charset="utf-8"><title>魚樂無窮：好消息頻傳　鞍鋼要買 - 唐牛</title></header><body><h1>魚樂無窮：<br>好消息頻傳　鞍鋼要買<br> - 唐牛</h1><p>內地經濟復蘇勢頭強勁，繼貿易數據及工業品出廠價格指數（PPI）回穩後，噚日出籠嘅工業增加值及發電量亦非常靚仔，齊齊有雙位數增長，A股三日累升逾半成，恒指噚日更一度逼近23000點。之前講過，恒指現水平乃蟹貨重倉區，如果能夠成功消化，升市動力定可增強。</p><p>中資股百花齊放，既然隻隻股都有復蘇概念，從圖表出發更實際。上月曾推介嘅鞍鋼股份（347），收市輕微突破雙頂阻力，一旦確認破位，見六字頭難度不大。中國鋼鐵工業協會表示，全國86家重點鋼鐵企業，7月份錄得盈利23億人仔，成功扭虧為盈，銷售收入利潤率更創今年新高。作為龍頭股嘅鞍鋼，上半年已勁賺7億人仔，率先跑贏同業，下半年鋼材價看俏，盈利火力肯定更猛。同一時間，中物聯鋼鐵業專業委員會最新公佈，上月鋼鐵行業PMI高見53.4，較7月再升0.9個百分點，增長勢頭強勁。總理李克強嘅不會硬着陸言論，為內地經濟注入強心針，如何確保增長持續？城鎮化相信係最大動力，屆時鞍鋼嘅產品必定大派用場。鞍鋼噚日收報5.36元，升5.1%，短炒先以6元作目標，潛在升幅12%，屆時仍較今年高位平逾一成。</p><p>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>