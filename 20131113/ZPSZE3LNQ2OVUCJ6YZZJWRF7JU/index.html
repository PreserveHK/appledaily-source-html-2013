<html><header><meta charset="utf-8"><title>網事力場：千嬅中基鬥晒溫馨</title></header><body><h1>網事力場：千嬅中基鬥晒溫馨</h1><p>【把臂同遊】臨近年尾，有航空公司促銷賣50蚊機票，但好多藝人都等唔切亦唔志在，已經出門外遊叉電，之前有楊洛婷去咗澳洲黃金海岸，着泳裝晒身材。接力嘅有楊千嬅同老公丁子高，佢哋兩公婆早排丟低囝囝丁進諾，去咗紐約過二人世界，丁子高喺網上面大晒溫馨照片，其中一張喺餐廳飲咖啡、食粟米嘅相就好搞笑，兩公婆夾晒表情，千嬅身為影后好戲就梗㗎啦，丁子高都有戲就真係難得。</p><p>最後接力啱啱先喺機場出發去旅行嘅，就係千嬅舊愛鄭中基一家三口，老婆余思敏孭住個Hermès袋同囡囡Emma出埠，兩公婆襯到絕戴住黑超，Emma就眼仔睩睩四圍望，唔知邊個幫佢哋操刀影相同埋去咗邊度玩呢？<br>場主：守庫</p><p><br>足本收睇《亂噏24》x楊千嬅；緊接落嚟 Miriam繼續同你談談情,吹吹水！<br>周一至周五《亂噏24》約定你： http://bit.ly/appletalk24 </p></body></html>