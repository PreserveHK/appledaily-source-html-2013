<html><header><meta charset="utf-8"><title>中門大開：分崩析離 - 添馬男</title></header><body><h1>中門大開：分崩析離 - 添馬男</h1><p>林煥光兩面不是人，只因太過精叻，水其實唔應該咁抽。<br>如果你冇份參與決定就話啫，自己有份決定，𠵱家又走出嚟批評集體決定，好冇道德，大家唔鍾意梁振英，但都唔代表林煥光抽水行為正確。曾鈺成日前出席活動時稱：「有關發牌的決定，是行政長官會同行政會議的決定……決定作出之後，所有行會成員都要負責，這是事實。我就覺得，如果需要檢討，整個行會都要檢討。」一矢中的，世界冇咁多免費政治午餐食。</p><p>行會變城市論壇</p><p>如果在香港從政，只要得閒在鎂光燈下發表政見，投市民所好，呢個模式由八十年代地方行政改革，區議會引入選舉開始，大大話話都三十幾年，如果從政就係咁簡單，呢份工真係筍到無倫。<br>姑勿論閣下用乜嘢心態加入行政會議工作，抽水好，攞民望好，都要受集體負責制所規範。如果閣下對決定唔認同，就只可以在討論過程中據理力爭，一旦集體作出決定，就一定要歸隊。如果決定牴觸自己政治信念，就要先請辭，離開行會後先至發表自己個人觀點，屆時你鬧到梁振英狗血淋頭都得。<br>外國政府執政內閣，當首相決定違背自己信念，閣員請辭是常態。當年英國工黨貝理雅首相支持攻伊，外相郭偉邦反對，最終請辭。<br>遊戲規則就係咁，冇話你想點就點。林煥光乃行會召集人，不恰當地公開評議特首會同行會決定，罪加一等，此例一開，行會就變咗城市論壇，冇掩雞籠自出自入，人人變身sound bite王，個個勁過王國興。如果咁筍，呢個位幾時會輪到你林煥光做。<br>政務司司長林鄭月娥一直迴避表態，又係唔知想點。政策乃經由佢做主席之政策委員會通過，佢一樣有份參與決策，三司都有份畀意見，𠵱家閃開，一樣有欠政治道德。發牌事件顯示新政府上任至今15個月以來，仍然各自為政，根本冇一個管治團隊嘅精神可言。一旦遇上稍有爭議性的決策，政府完全冇力去master成件事，穩定局面，應付傳媒、議會黨派之間嘅角力。<br>最新民調出來，梁振英民望再創新低，越來越多政府中人會有林煥光式思維，大家唔肯為梁振英而整污糟自己，𠵱家官民對立，民眾不信任政府，郁啲就互相搏拳，邊個黐埋去都會有損傷，唔做smart ass就笨。<br>呢種集體心理正在蔓延，由政務官開始，擴散至司局長、行會、建制派，如此下去，實在好難再管！<br><br>添馬男</p><p>足本收睇《亂噏24》x 楊千嬅；緊接落嚟 Miriam 繼續同你談談情, 吹吹水！<br>周一至周五《亂噏24》約定你： http://bit.ly/appletalk24 </p></body></html>