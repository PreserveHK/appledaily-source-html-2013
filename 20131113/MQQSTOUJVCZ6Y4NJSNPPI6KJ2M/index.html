<html><header><meta charset="utf-8"><title>冇停手　多謝梁振英</title></header><body><h1>冇停手　多謝梁振英</h1><p>「我搵兩餐，寫笑話之嘛，又畫得唔靚，呃人咋。」甘小文另類的畫風，時至今日歷久不衰：「出年1月會有新作，十年前停了，因為個市太差。身為上一代的漫畫家，一定要自我增值，睇多啲各類型的書，唔好日日對住四道牆，萬一讀者睇慣晒啲笑位，仲有乜好笑呢？故事要睇唔穿先有追看性！」留戀昔日美好也會出事：「成日記住以前《太公報》、《至Goal無敵》的成功，人就會無進步，我用咗七年時間憎自己，那時候我接了不同類型的創作，幫好多機構畫四格漫畫，既可吸引更多客源，也可刺激創作靈感。」<br>對於有人指港漫走下坡，甘小文絕不應同：「新一代的小克、Cuson等統統都做到停唔到手，其實只是以另一種方式生存。」無可否認打鬥漫畫不復當年勇，但社會笑話、諷刺時弊等依然大有市場。「漫畫店執笠，日本漫畫盜版猖獗可能影響銷情，但對港漫影響不會好大，尤其我寫精裝書多，好睇自然有人買啦。」至於港漫被評畫功水準下趺，小文這樣回應：「根本唔需要畫得太靚，你睇吓《進擊的巨人》，畫得咁醜樣，但勝在故事吸引，一樣大賣。」</p><p>甘小文習慣一腳踢，更自言收唔到徒弟：「成本書畫起晒我先逐隻字起，啲對白得我先知，為了減低成本，惟有自己做埋，捱夜都係一份樂趣。」面對大陸盜版網站，小文非常睇得開：「有次我去內地參加活動，以為無人識我啦，原來有人睇過我的漫畫，當係宣傳囉，雖然無錢落袋。」對於日後新作出品，他也說會考慮在facebook成立Fans Page。「但我又驚回應唔切被人話我寸呀！」至於漫畫內容，他笑說：「一定有社會政治話題，無梁振英我點賺稿費？」 </p><p><br>足本收睇《亂噏24》x楊千嬅；緊接落嚟 Miriam繼續同你談談情,吹吹水！<br>周一至周五《亂噏24》約定你： http://bit.ly/appletalk24 </p></body></html>