<html><header><meta charset="utf-8"><title>鵝乸仔煲美味無倫 - 鄧達智</title></header><body><h1>鵝乸仔煲美味無倫 - 鄧達智</h1><p>照計，春分秋分前後半個月吃鵝至正，舊時山是山，水是水，田是田；那有今天該人活的環境搞到豬狗住的都不如（今時今日，狗肯定高貴過人；你幾時見過人一面散步一面屙屎一面有專人跟隨負責執茄？）夏至放到大片青綠田野上自由吃草吃葉，重陽過後夠一百日，阿爺吩咐阿媽，是時候吃鵝囉……各式煮鵝方式，至記得，小孩愛甜酸：梅子鵝。<br>秋分，重陽都過了；反正入冬遲遲也亦吃鵝好季節。<br>跟朋友拆大閘蟹，不如鏞記？<br>先前摯友壽宴，吃過鵝乸仔煲……意猶未盡，心思思到極！<br>跟過去不一樣，飛禽資源不再恁君選擇，鵝乸仔供應並非話要便要，為防禽流感免脆弱香港官員服食定驚丸，一應禽鳥絕大多數冰鮮；再享受過去活鮮肉味不容易！<br>鵝乸仔煲，啊；邊寫邊流口水。着實太鮮美和味；鵝紅、鵝腸、鵝肉、鵝肝、鵝心、鵝腎、鵝掌、鵝翼及最貴重的鵝頭，另加吸滿油水靚豆腐……嘩灑！熱騰騰，沸沸滾；有人歡喜殿後用米飯，有人愛瀨粉，也有人要求陳村粉；在下下次再吃定當準備泰國金邊粉、越南河粉或意大利Linguini窄扁粉，吸滿汁液然嚼勁不減……這是後話啦；前傳屬於以整個瓦罉大鍋盛載，鵝紅質量較輕都浮在鹵水汁液之上，偶爾幾條鵝腸夾雜，着實好看。用勺撥開，半隻鵝最低消費（一隻鵝夠一家人吃囉），內容非常豐富，首次得嘗的朋友一面吃一面驚喜呼應：哈利路亞！<br>綿，滑，鮮，甜，無與倫比。<br>就是一隻鵝，除了豆腐，一切與鵝攸關。<br>每人三隻五両半蟹，二人夾手夾腳吃了三分二煲半隻鵝乸仔，還有摯友重禮Lynch-Bages 2000；盡興到非常之極！<br>凡人即是凡人，人生苦樂參半；幸遇好酒美食兼共友分享，心甘情願讓它佔去人生的一半，樂的全部。</p></body></html>