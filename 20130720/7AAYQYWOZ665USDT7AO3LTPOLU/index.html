<html><header><meta charset="utf-8"><title>賽馬學堂：試閘睇到真假勇馬</title></header><body><h1>賽馬學堂：試閘睇到真假勇馬</h1><p>香港地方細，賽馬訓練模式，局限在馬場範圍內進行，除日常慢試、快跳外，試閘是其中一個重要環節。<br>香港大部分練馬師，均常派馬試閘，有無作用可想而知，佢哋唔係傻，若果無用，點會肯安排馬匹試大閘，所以唔好話試閘無用，或者試閘呃人。</p><p>馬房手法知戰意</p><p>Ａ：試閘作用何在，點解一定要試閘，又唔見英、愛、法三地練馬師，會安排馬匹試閘？<br>健：英、愛、法訓練方式，與香港唔同，香港賽事以中短途為主，試大閘某程度上，有助提升馬匹速度，角逐興趣；還有對一些未夠跑頭，甚至未曾出賽的馬，學吓嘢，引導牠們習慣競賽模式。<br>健：練馬師透過試閘，觀察走勢之餘，也能由騎師試完匯報，增加了解，舊馬知狀態，新馬知不足，對之後點樣操，起到重要作用。<br>Ａ：點解有啲馬，要常試閘，有啲就較少試閘呢？<br>健：每匹馬都有特性，有啲經常要試過大閘，出賽才有好表現，當然亦有馬體質較弱，不宜常參加運動量較大的試閘操練。<br>Ａ：點解有些馬房，如胡森、霍利時、告達理，比其他練馬師，較少安排旗下馬試大閘呢？<br>健：數字上，上述三個倉，確較其他馬房少派馬試大閘，他們的試閘馬，多數是未出賽新馬，或自購馬，因為要硬性試閘取得及格，才可報名出賽，所以都會有馬試，不過，凡事都有例外，像胡森、告達理，偶而會安排三數駒，頻密試閘，好似胡森，上季「經典皇牌」與「左右逢源」，經常都有試閘，當然，試完唔係實贏，但參加次數，明顯較其他廐侶多，睇番兩駒上季成績，便一清二楚！<br>健：至於告達理，最深刻是「香港神駒」，這馬喺香港三年，只試過兩次大閘，我唔講，可能未必發覺，更誇張係，兩次大閘相距足足兩年，2011年11月試第一次閘，2013年1月19日，告達理突然安排試閘，仲要長途拔踄，走去跑馬地試閘，「香港神駒」贏完此個閘，大告安排2月20日久休復出，跑谷草1200爆冷贏馬，信唔信無部署呀！</p><p>比較同試馬實力</p><p>Ａ：聽你講咗啲成功例子，咁點解又有唔少馬，試閘見好，出賽會走樣呢？<br>健：有啲馬試閘常見好，尤其是短途快馬，有速度，試閘用出七、八成都夠贏，試贏表面又搶鏡，自不然會引人注意；我哋要留意，該課閘有乜馬同試，係咪短途馬與中距離，甚至長途馬同試，又或者，短途舊馬與一堆新馬試，仲要注意同試馬姿態，或當時狀態水準！<br>Ａ：可舉吓實例嗎？<br>健：告達理的「心理學家」，徐雨石的「偉寶之星」，此兩駒試閘多數贏，純粹靠速度及本身重口，有馬拍住試更難留得住，再加上與牠們的同試馬，大多唔會同佢鬥傻。又有啲馬，真係唔適宜頻試閘，因試閘點都比日常快試用力，試閘用咗力，到出賽體力恢復唔到。有時留意吓《蘋果》賽績版所列的馬匹、馬房試閘數據，都會有幫助。</p><p>唔pass　唔准出賽</p><p>● 睇賽後報告，經常都有馬被指定要試閘及格，才准報名出賽，包括逢周二、五或六的大閘，以及每逢周一、四草地1800米起步點的彈草閘（又叫彈細閘），在司閘員在場下，進行試閘評核，獲得及格方可再報名跑。<br>● 試閘主要測試馬匹，入閘、出閘外，尚有配備考閘，當中包括試各種眼罩，以及鼻箍、面箍、綁脷帶及口銜鐵的效用。<br><br>逢周六至周一刊登</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>