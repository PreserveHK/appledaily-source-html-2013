<html><header><meta charset="utf-8"><title>隔牆有耳：張超雄斥政府只重慳錢</title></header><body><h1>隔牆有耳：<br>張超雄斥政府只重慳錢</h1><p>【隔牆對論】<br>記：《蘋果》記者<br>張：張超雄<br><br>記：曾芷君成為狀元，能否證明融合教育成功？<br>張：芷君係特殊教育加埋融合教育，佢初中以前在心光學校，接受專為視障學生而設嘅教育，一般學校冇呢方面訓練。芷君冇呢個基礎，係入唔到主流學校。英華對佢支援好，心光又繼續支援佢，加上佢自己努力，芷君係成功例子。<br>記：如果無融合教育，芷君在學環境會否不一樣？融合教育有何好處？<br>張：佢讀書、社交經驗相對會窄好多，學校環境係整個社會縮影，所以融合本身係好事。融合教育本身理念係好，有教無類，學校應接受唔同學生，唔應該排拒有特殊需要學生。<br>記：教育界批評融合教育為教師帶來沉重壓力，你是否認同？<br>張：班上有自閉、過度活躍或情緒問題學生唔易控制，老師一班對住30人或者更多，如果有一兩個呢類學生，佢已經搞唔掂。融合教育理念高尚，所有學校唔能夠歧視學生。於是平均每校會收到七種特殊學習需要學生，聽障、視障、肢體同學習障礙都有，學校根本唔識處理，老師甚至未聽過，點樣去幫都唔知道，變成好多誤會。基本上學生係融合入個大海度，自浮自沉，有乜嘢叫救命，佢掟個水泡畀你，但個水泡穿晒窿。如果自己唔夠力，家長唔夠惡，學生沉咗落去算數。<br>記：有些家長將智障小朋友也送入主流學校，是否不理性？<br>張：評估為輕度智障，智商得50至70，在主流學校一般好難跟到。可能畫嘢好叻、體育好叻，但喺學科會好困難。如果夾硬入主流學校，學唔到嘢，亦會容易被欺凌。家長一方面要聽教育心理學家建議，另一方面要睇細路仔實際情況。如果教育心理學家認為得，可以畀佢試吓。<br>記：教育局也知道前線教師遇到的困難，但仍堅持融合教育政策不變，你認為有何原因？<br>張：我覺得同成本有關。因為特殊學校學生單位成本，係主流學校兩三倍，推一個學生去主流學校，教育局就慳番十萬八萬，呢個思維令教育局想多啲融合。<br>教育局將個閘設喺特殊學校嗰邊，如果被評估為可以入特殊學校，家長想入但係好難。最近有個案，心理學家評估個學生智力有限，但未到輕度智障，學生喺主流學校讀咗一年好痛苦、家長好痛苦、老師好痛苦，校長認為佢應入特殊學校，家長同意、學生冇所謂，但教育局話唔得。如果一個被評為輕度智障學生，想入主流學校，教育局就話冇問題。你睇到教育局個考慮，就係錢！入主流學校平，入特殊學校貴。<br>記：現時特殊學習需要學生在中學分佈如何？情況有幾惡劣？<br>張：SEN學生十個有八個成績都麻麻，Band 1點解要收你？就算入到門口都勸退你、畀難題你。Band 2掙扎緊，想升做Band 1，收得太多會令其他家長擔心唔入讀。Band 3為咗生存乜嘢都收，真係有教無類，但有冇咁嘅能力？呢啲學生作為佢哋生存工具，都唔會擺到心機落去。<br>有啲學校真係有心，但一個教育心理學家要走10間學校，黐線，完全支援唔到。𠵱家融合教育大致上可以話係災難性，部份有特殊需要學生喺融合環境學唔到嘢，唔係俾人欺凌就係佢欺凌人。教育局隻眼開隻眼閉，話校本，自己搞掂。<br>記：應否取消融合教育政策？抑或只列明部份特殊教育需要學生才可接受融合教育？<br>張：整體融合概念無法取消，我哋唔應該歧視，應該畀學生有主流社會經驗，有教無類。<br>記：肢體殘障學生，可靠相關儀器協助幫助，較易適應主流學校。可否規定智障和情緒問題學生必須入讀特殊學校？<br>張：如果硬性規定，邊類型學生一定要入讀特殊學校，未必一定好。因為專業評估有時失手、錯漏，亦冇可能一次評估，就定你終生，評估要不斷做，學生會變化。家長選擇亦應獲得尊重。<br>記：有何建議既保留融合教育，又可改善混亂局面？<br>張：教育局應該畀資源學校，去發展成特色學校。如果學校有心收特殊學生，應畀佢發展取錄某一兩種SEN學生，例如只幫聽障，老師要識讀唇、手語，一般學生要學手語，等佢哋可用手語溝通。好似𠵱家咁散，好唔掂。<br><br>mailto:pf_lee@appledaily.com</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24  </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>