<html><header><meta charset="utf-8"><title>隔牆有耳：融合教育有狀元也有欺凌</title></header><body><h1>隔牆有耳：<br>融合教育有狀元也有欺凌</h1><p>【隔牆對論】<br>憑自創唇讀點字方法，弱視考生曾芷君於文憑試摘星，震撼人心。在97年以前，像芷君的特殊教育需要（SEN）學生，只能入讀特殊學校；在融合教育政策之下，芷君得以入讀主流學校，躋身英中英華女學校，融合教育由97年開始推行，爭議不少，做了32年教師的街工立法會議員梁耀忠，曾對班上SEN學生束手無策，批評教育局支援不足，這些學生在特殊學校讀書較好；育有一名智障女兒的工黨立法會議員張超雄則認為要有教無類，融合教育不能開倒車。二人均認為融合教育政策已到了必須檢討的時候了。<br>記者：倪清江　姚國雄</p><p>梁耀忠嘆教師絕望無助</p><p>記：《蘋果》記者<br>梁︰梁耀忠<br><br>政府由1997年開始推行融合教育，讓有特殊教育需要，包括輕度智障、自閉症、視障、聽障、肢體傷殘、專注力不足、過度活躍症及言語、讀寫障礙的學生，入讀主流學校，至今達16年。<br>記：如何看靠「唇讀」成為狀元的曾芷君？她被視為融合教育成功例子。<br>梁：我覺得曾芷君好幸運，但佢係好特殊嘅個案。融合教育本來係好事，但融合教育唔係只有身體傷殘，仲有智障、精神有問題嘅學生，佢哋喺主流學校讀書，成個問題係嚴重同複雜。<br>曾芷君嘅個案，唔一定代表香港融合教育嘅成功，因為曾芷君唔係情緒有問題，佢係身體有缺陷，透過本身嘅努力同意志去克服，但係有啲同學因為自閉症、過度活躍症，導致情緒出現問題，學校唔係咁容易處理。<br>記：你做過前線教師，在主流學校處理融合生，有多難搞？<br>梁：有一次我去代課，一入班房，有個過度活躍症嘅同學，推跌同學，我走埋去問有冇人損傷，跟住另一邊嘅同學就行出位，傾偈、掟嘢，我都唔知顧得邊個，原來成班好多同學都係有特殊學習需要，又自閉、又過度活躍，一個班房有廿幾三十人，一個老師點可以控制到呢？<br>有特殊學習需要嘅學生，自我規律係好弱嘅，只要一冇人睇住佢，佢就會走嚟走去，唔聽你嘅指揮。佢哋情緒嘅變化好大，你講一、兩句已經可能刺激到佢，佢會發晒竧𣉢，成個人癲晒，有老師只係同佢傾偈，個學生控制唔到自己，一拳打過去老師度，全冇先兆，要發生就發生。佢哋部份會受同學欺凌，幫佢起花名係最常見。<br>記：但大家會問，曾芷君也是融合生，為何英華女校成功，其他學校卻不能？是否老師推卸責任？<br>梁：如果學生只係坐輪椅、戴耳機、弱視，要我教好佢，唔係難事，最多我講慢啲，甚至乎我同全班講完之後，我就再埋去另外解畀佢聽。但如果學生係鬧情緒，影響到班房秩序同其他同學，我點幫呢？<br>培訓當然需要，但培訓唔係萬靈丹，唔係培訓咗就乜嘢都處理到，因為學生出現情緒問題，一定要處理，老師係上唔到堂、教唔到書。呢個唔係老師專唔專業嘅問題，而係人手問題。<br>好多老師對要照顧呢類情緒大起大落嘅學生，係痛苦、非常痛苦、無望、絕望。最慘係呢類融合生大多數都係去咗成績第三組別（Band 3）嘅學校，原本班學生已經難教，學校仲要應付殺校壓力，你話老師慘唔慘呢？係感到完全冇前景。<br>教育局每一年會向中、小學提供12萬元資助以推行融合教育計劃，照顧該校首一至六名的融合生，每多一名會再多2萬元，上限為100萬。<br>記：是否資源不足導致學校照顧學生出現問題、請不到人？<br>梁：支援就係（每個月）一萬蚊，一萬蚊可以有乜嘢用呢？錢又唔夠，同時課程配套唔多。加上香港只係接受手寫評核，但有啲國家接受有特殊教育需要嘅學生，考試時用口答。<br>其實照顧呢類學生嘅教育心理學家、言語治療師、有相關經驗嘅老師極之唔夠，教育局請人都有困難，所以學校登報請人都好難請到，有時一個專家係負責照顧幾間學校。由於呢類學生近年越來越多，呢類專家直情出去掛牌做生意，政府培訓咗嘅人，學校都請唔到。<br>記：你是否認為，融合教育應剔除自閉症、過度活躍症的學生呢？<br>梁：如果大家唔想標籤學生，希望佢哋可以融入主流學校，政府一定要畀好多資源，做好配套、要小班、小組教學，總之唔好畀一大班學生聚埋一齊，多啲專業人士幫手，例如言語治療師、心理學家幫手輔導。<br>但如果家長同學生願意同明白，其實佢哋返去特殊學校教育係仲好，以往都有成功例子，佢哋會覺得自己讀書嘅環境受到尊重，教嘅程度、方法亦可以遷就佢哋，讀得都會開心啲。𠵱家有學校慢慢轉型，專門收讀寫障礙嘅學生，成間學校有三、四成都係讀寫障礙，入面嘅老師反而仲有心機去教。<br><br>mailto:pf_lee@appledaily.com</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24  </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>