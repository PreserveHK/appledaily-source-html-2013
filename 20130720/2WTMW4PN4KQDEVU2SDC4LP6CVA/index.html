<html><header><meta charset="utf-8"><title>體壇拾趣：PP𠱁足KG兩粒鍾星級網隊現身</title></header><body><h1>體壇拾趣：PP𠱁足KG兩粒鍾<br>星級網隊現身</h1><p>「NBA曼城」大晒冷！今季總薪酬超過1億美金（約8億港元）嘅網隊，周四正式舉行記者會，歡迎3位從塞爾特人交易返嚟嘅新兵：加尼特（KG）、皮雅斯（PP）同泰利，皮雅斯仲自爆，足足花咗兩個鐘，先說服加尼特加盟，連埋卡里倫高呢位新兵，網隊今季陣容就有6位明星級球員，觀眾入場睇星都夠回本！</p><p>網隊周四開呢個晒冷大會，加尼特等3人都舉起新波衫，PP同泰利都繼續着之前着慣嘅34號同31號，KG就冇揀到木狼時期嘅21號，或者塞爾特人時期嘅5號，反而選擇2號球衣，因為佢想紀念亡友施利（Malik Sealy）。</p><p>皮雅斯：傑特叫我搵埋KG</p><p>其實37歲嘅KG都諗過今夏退休，係PP叫佢一齊過網隊。PP表示：「綠軍今夏重建，教練李華士轉到快艇，KG原本都好大機會去快艇，不過交易最後告吹。之後傑特（網隊教練）同我講，話有興趣簽我，仲叫我搵埋KG一齊去。我打畀KG，大家都傾咗成兩粒鐘，當KG知道交易後，網隊內線仲keep到B盧比斯，就好興奮答應交易。」KG回應退休傳聞，講到如果唔係PP，根本就唔會轉會，今次喺一個熟悉環境比賽，簡直好似新挑戰；兩人由綠軍過檔網隊，關係梗係好，記者會上，35歲嘅PP仲幫KG抹汗，唔知仲以為佢哋斷背㖭。</p><p>6將曾入選明星隊</p><p>網隊成軍後，今季總薪酬達1.02億美元，冠絕聯盟，拋離次席嘅熱火約1,700萬美元，不過網隊班主普豪洛夫大把錢，可能要交8,000萬美金豪華稅都冇所謂，最緊要拎到總冠軍。普豪洛夫仲講明，如果2015年前拎到總冠軍，佢先會去結婚，𠵱家就全力協助網隊封王，搵女友都冇時間。連埋迪朗、祖莊遜等，網隊全隊有6名入選過明星賽嘅球員（見附表），總次數更加達36次。觀眾抱睇星心態已經夠打爆網隊主場館，新季季票銷售額已經超過300萬美金，季票都差唔多賣晒，9月開始出售單場個人及團體飛，肯定出現撲飛潮。</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24  </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>