<html><header><meta charset="utf-8"><title>私駕路：賣相型　火氣猛　大天二：寸得起</title></header><body><h1>私駕路：賣相型　火氣猛　大天二：寸得起</h1><p>新版《古惑仔》，浩南山雞將昔日MK味，變成潮男型仔Look；車壇都一樣，辣車界一早唔興MK飛仔車。大天二（Dominic飾）試完即將推出的Alfa Romeo Giulietta，大讚新車畀到推背快感，最重要是一堆Sportiva補品襯得極靚，鷹嘴囂張賣相絕對寸得起！<br><br><br>記者：徐影龍　攝影：周旭文<br><br><br>模特兒：Dominic@GME</p><p>齊料補品更囂張</p><p>Alfa Romeo同Fiat轉了太古代理後，多款新車積極引入到港，繼旗下辣車Giulietta口碑銷售均不俗後，2013頭炮有裝入Sportiva補品版本到港。Giulietta本身繼承147血脈，來到上年到港的GTS版，已將辣跑DNA發揮得淋漓盡致，今次極速引入Sportiva版，先為GTS加入最省鏡的Bicolored雙色輪圈，細車襯18吋胎軨已夠搶眼，配上似足螺旋槳的款式，幼身軨框露出鮮紅卡鉗，難怪愛車的大天二一望到，已讚不絕口：「一向好鍾意Alfa嘅鷹嘴設計，夠寸夠獨特，唔似周街見到厭嘅車款，新軨同紅色鮑魚，更係將呢種獨特個性大大提升，好正！而且車外車內好多特別細微位，好似少見嘅中控台佈局，細微改變已經有Style，好似我戲中角色咁，為大天二加入咬牙籤小動作咁，令性格更鮮明。」Sportiva版還配有專屬車章、門檻、鋁合金腳踏同Sporty皮軚環，加上GTS本身已有的Xenon頭燈及LED尾燈，在拍攝當天陰晴不定天氣底下，不怒而威。</p><p>170匹推背快感</p><p>賣相夠寸夠囂張，性能輸出亦符合五門揭背辣跑級數，今次讓大天二試車，短短一段大清來回，他已玩得不亦樂乎：「以為1.4公升170匹無乜料到，點知Turbo一發力就即時感受到推背加速力，轉埋+/-波轉數Keep得更盡，最正係攻入大大小小嘅彎都好利落，越跑越有信心，可能同Sportiva轉了運動化底盤有關。雖然最後無機會試埋更狠嘅Dynamic Mode，不過齋揸D波已經好好玩了。」別以為Giulietta出身名門，車價就會好驚人，由於舊版GTS順利取得環保稅寬減，連帶Sportiva版都有近七萬優惠，意大利血統、多配件兼具170匹馬力，車價36萬有找，齋買個獨特性都值回票價，而且於運輸署新年度更嚴苛環保稅推出前，可算出車最好機會。</p><p>Alfa Romeo Giulietta Sportiva</p><p>引擎：1,368cc MultiAir Turbo<br>馬力：170bhp/5,500rpm<br>扭力：250Nm/2,500rpm<br>傳動：六速TCT +/-波<br>售價：$359,888<br>查詢：2960 9288（Swire Motors）<br></p><p>Check！：二萬元扮超跑8C</p><p>Alfa最旗艦超級跑車8C，當然不止二萬蚊，不過一眾Giulietta車主，都可為新車配上8C專用的銀底紅色車漆，這個顏色等同拉利專屬紅漆一樣矜貴，索價二萬，原廠焗漆不算貴喇。</p></body></html>