<html><header><meta charset="utf-8"><title>隔牆有耳：<br>呂麗君晒馬　「替天行道」 - 李八方</title></header><body><h1>隔牆有耳：<br>呂麗君晒馬　「替天行道」 - 李八方</h1><p>華置主席「大劉」劉鑾雄同南華足主羅傑承，涉以2,000萬賄賂澳門運輸工務司前司長歐文龍單案前日開審，兩人又成新聞人物，連劉氏家眷都係焦點。甘比同呂麗君輪流陪聲稱有糖尿病嘅大劉去福臨門，好頻撲㗎。</p><p>馬名霸氣嚇一跳</p><p>但身兼華置執董嘅呂麗君，似乎更加體貼噃。佢最近成功做馬主，新寵係嚟自愛爾蘭嘅4歲自購馬，喺外國贏過頭馬，交大摩馬房訓練；而呂麗君幫新馬改咗個好有霸氣嘅名，八方聽到都嘩一聲，就係「替天行道」！英文名則係Poetic Justice，比較正路。<br>馬主改馬名好考究，多數講意頭，而馬會批准馬匹改中文名一向好嚴格，立亂改名唔係咁易獲批准。例如馬名唔可以有商業廣告字眼，以免幫公司賣廣告，亦唔可以人身攻擊。而呂麗君隻新馬喺呢個敏感時刻，竟然改個咁語帶雙關嘅名，更獲順利通過，搞到馬圈中人都議論紛紛。<br>「替天行道」噚日朝早先試閘，未有耐出賽；呂麗君之後拉唔拉到頭馬？八方唔可以未卜先知，但相信有啲復仇味道嘅「替天行道」呢個名，應該幾啱大劉心水啩。而大劉過去大手筆買豪宅、私人飛機、遊艇、名畫等，但似乎對跑馬仔興趣不大，至今從未在港養馬，亦罕有現身馬場。<br>今晚跑馬地賽馬，羅傑承隻「軍事出擊」會上陣，跑重頭戲一月盃，贏唔贏今晚先知，但跑馬好偏門，好多時真係好邪。自從羅傑承官非纏身後，一直都未拉過頭馬，最近佢有份隻團體馬「競技英雄」，原本跑第一沖喜吓，點知贏咗卻因打茅波俾林大輝隻「太奇妙」告甩，食詐糊。<br><br>mailto:pf_lee@appledaily.com</p></body></html>