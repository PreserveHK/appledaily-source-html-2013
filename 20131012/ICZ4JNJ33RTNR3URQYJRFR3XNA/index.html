<html><header><meta charset="utf-8"><title>政府規管惡搞　網民反彈　知識產權署副署長：非網絡23條</title></header><body><h1>政府規管惡搞　網民反彈　<br>知識產權署副署長：非網絡23條</h1><p>【隔牆對論】<br>記：《蘋果》記者<br>梁：知識產權署副署長梁家麗</p><p>生活中遇到荒謬不平事，在網上改詞改圖娛樂大眾，抵死啜核深得網民歡心，卻或令部份人覺篤眼篤鼻，試圖循法律手段除之而後快。政府重推俗稱「網絡23條」的版權條例修訂草案，加以規管二次創作，網民群起反之，擔心當局全方位箝制自由。諮詢近3個月未達共識，政府前天宣佈將原定本月15日截止的諮詢延長一個月。<br>記： 諮詢期至今有哪些意見呼聲較高？坊間對修訂又有何誤解，必須澄清？<br>梁： 好難答邊啲意見係主流，好多人等到最後先畀意見，暫時好多業界都未畀意見書。其間我哋聽到有啲意見，其實係基於誤解，譬如（話）今次修訂可能會收窄表達自由空間，其實絕對係誤會，反而今次任何一個方案都會澄清咗、或者將侵權嘅門檻提高咗，換句話講即係畀到更多表達自由空間。<br><br>第二個就係（坊間）有疑慮，會唔會要版權擁有人提出刑事檢控？其實亦係不可能。因為刑事檢控，舉證一方必須係控方，所以執法機關一定要首先搵到有關嘅版權擁有人，擁有人要證實呢個係佢嘅版權作品、版權仍存在，仲有侵權行為冇得到佢哋批准，執法機關先至可以考慮攞律政司意見，提出起訴，所以冇可能繞過版權擁有人去執法。<br>記： 網上分享，或者用某些圖片做個人頭像，又會否侵權？<br>梁： 另一個我哋聽到嘅疑慮，就係話純粹係個人用途，譬如（話）個人網誌、社交平台去分享意見，方便其他人搜尋另一個網站嘅資料（會否侵權）。如果純粹分享一個連結，而冇做其他侵權行為，譬如（話）將作品複製上載、再畀其他人下載呢啲侵權分發嘅行為，我哋睇唔到有任何侵犯版權嘅行為喺度，因為分享人冇辦法控制內容。<br><br>如果複製相關嘅圖，幅圖係版權作品，而原本版權擁有人唔同意做其他用途，例如Profile Picture，若然唔同意，呢個係侵權行為。<br>記： 如果有人利用某個商標進行惡搞，造成經濟損害，如何處理？<br>梁： 舉個例子，如果有間快餐店，有第二啲人士對快餐店加價唔滿意，攞佢個Logo去惡搞，表達不滿嘅信息。喺三個方案之下，第一同第二個方案好相似，主要都係針對刑事化責任，即係話佢自己分發作品，唔係作為商業用途、唔係買賣，只係想多啲人去分享佢個信息，咁嘅情況下佢唔會替代到呢個Logo嘅市場，例如銷售印有Logo嘅紀念品，只係作為諷刺或者評論用途，喺方案一同二之下，其實係澄清咗或者豁免咗刑事法律責任；至於方案三「公平處理」，如果作為快餐店Logo，商業機構作為快餐用途，呢個戲仿作者則作為評論用途，唔會替代到原作者個市場，都唔會影響到潛在市場，所以喺第三方案亦都好有可能有刑事、民事嘅豁免。<br>記： 條例草案在法律字眼上，例如「超乎輕微經濟損害」、「潛在市場」等都惹來網民不滿，指用字模糊界線不清，政府在字眼上是否沒有讓步空間？<br>梁： 「超乎輕微經濟損害」，我哋聽到有意見話唔清晰。喺方案入面我哋有個建議，喺法律條文度寫清楚，法庭考慮係咪有超乎輕微經濟損害時，當中一個好重要嘅考慮因素，係侵權物品或複製品會唔會取代原作品，希望透過呢啲因素令「超乎輕微經濟損害」有更清晰嘅解釋。我哋仍然係用開放態度，如果有其他方案更清晰，我哋願意去考慮。<br><br>至於「潛在市場」字眼亦有意見指唔係太清楚。𠵱家方案一、二已經唔係用呢個字眼，係用「侵權物品是否會替代原作品」，方案三仍用「會否影響潛在市場或原作品價值」，呢個我哋考慮到國際間對版權豁免嘅準則，特別係三步檢測準則，亦睇番其他國家做法，都係會睇潛在市場，所以我哋覺得用「潛在市場」係穩妥嘅做法。不過如諮詢文件所講，只係加入呢啲因素，唔代表最後會用呢個字眼。<br>記： 如何看待坊間仍以「網絡23條」去形容今次修訂？<br>梁： 我唔同意係「網絡23條」，希望可以透過同更多唔同界別嘅人士接觸，消除誤解。諮詢期開始之後，已經有兩場公眾諮詢會，同埋唔同嘅交流場合，希望解釋得更清楚，令大家明白呢個諮詢目標，係想將戲仿作品嘅處理，喺版權制度之下更加寬鬆，唔係收緊，因為三個方案都係講緊點樣將門檻澄清、提高，即係本來懷疑係侵權嘅戲仿作品，喺適當條件下會更加清晰，喺門檻之外唔會侵權，所以一定唔係收緊咗。<br><br>mailto:pf_lee@appledaily.com</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>