<html><header><meta charset="utf-8"><title>體壇拾趣：火箭殺到瘋靡台妹</title></header><body><h1>體壇拾趣：<br>火箭殺到瘋靡台妹</h1><p>火箭同溜馬周四晚喺馬尼拉打完NBA季前賽，已轉飛台北，準備周日另一場季前賽，火箭「林瘋」林書豪返到祖家，去到邊都惹嚟熱情台妹球迷，火箭教練麥希仲預告佢會打番正選控衞㖭！<br>火箭同溜馬周四搭夜機離開馬尼拉，周五凌晨3點就到達台北桃園機場，而球迷一樣咁熱情，有200幾人接機，當中大部份都係林瘋粉絲，林瘋亦好識做簽晒名，令球迷高呼值得；現場所見，更有唔少台妹悉心打扮，着晒波衫迎接偶像，令氣氛更加升溫。</p><p>林瘋雖然生於美國，不過父母都係台灣人，今次喺台北比賽，佢簡直有主場之利。周四對溜馬之戰，麥希安排比華利打正選控衞，好彩林瘋打後備都好搶鏡，取得14分同5次助攻；麥希喺周五下晝嘅記者會就不斷被記者追問今場邊個正選？難怪佢笑笑口同林瘋講：「呢度係你主場，我唔應該嚟。」不過對於林瘋嘅位置，麥希就話仲未決定新一季正選誰屬，目前仲係試陣階段，不過周日就會畀林瘋打正選。</p><p>魔獸行名店冇斬穫</p><p>完成火箭記者會，林書豪同懷特侯活就各自各精采。戴上黑框眼鏡嘅林瘋出席贊助商晚宴，魔獸就到酒店附近嘅LV、Gucci同Prada名店閒逛，不過就冇收穫，之但係心情都好靚，沿途都有幫粉絲簽名。<br>另外，懷特侯活喺周四之戰上陣24分鐘，結果只貢獻9分同3籃板，表現真係好一般，可能同佢喜愛夜蒲有關。因為美國狗仔隊網站影到佢周一晚去馬尼拉當地一間著名卡拉OK夜總會包VIP房蒲，仲玩到天光；「超人」出門口時仲同粉絲握手。之但係，麥希一向治軍嚴明，會唔會嬲到震呢？</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>