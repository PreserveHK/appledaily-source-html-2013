<html><header><meta charset="utf-8"><title>排　隊 - 陳也</title></header><body><h1>排　隊 - 陳也</h1><p>我現在還用一支很爛的手機，品牌是連菲傭都嫌棄，把手上的換成「三叔」那隻Ｎ牌，我貪它機細，放在褲袋方便，拍照800萬像素不錯了，近距才會鬆郁矇。本來打算換平價挨瘋，一直聞樓梯響，說它只要千多港元。結果價錢漲出四五倍，膠殼絕不討喜，無理由做老襯換。<br>以手機鑑證，我這種家長，排幼稚園肯定唔收！不過話說回來，雙非只是搶奪北區兩三家名牌，本地薑有其他選擇，排隊幾日唔沖涼，實俾人笑到面黃。九龍塘那家叫父親填寫title，只限博士和教授申請的幼稚園，我很有興趣去攞景。假如阿仔兩歲，一定去混吉，幫傳媒做卧底。校長怎麼面見那些排隊的dr / prof？問他們上帝粒子？抑或考離岸公司法律常識？還是直接叫家長解難：如何解決中港矛盾？扶貧有冇Ｎ部曲？郊野公園起幾多樓才夠？如果你是陳茂波，會唔會選下屆特首？香港，還可以死得幾盡？噢，上述面試是用普通話和英語，書寫以殘體字優先，排隊家長拎住的是金色挨瘋，跟上水露宿區的膠凳，劃清界線。 </p></body></html>