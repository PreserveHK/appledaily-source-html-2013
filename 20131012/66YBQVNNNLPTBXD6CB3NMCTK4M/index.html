<html><header><meta charset="utf-8"><title>政府規管惡搞　網民反彈鍵盤戰線發言人： 魔鬼細節多</title></header><body><h1>政府規管惡搞　網民反彈<br>鍵盤戰線發言人： 魔鬼細節多</h1><p>【隔牆對論】<br>版權條例修訂去年演變成政治風暴，「有本事就自己創作」、「要二次創作可以找劉德華問可否不收錢，一個電話啫！」等建制派金句被「傳頌」一時，結果修訂黯然擱置。政府今次有備而來，闖關前拋出針對惡搞的修訂諮詢。網民組織卻指政府三方案都暗藏扼殺創作自由的魔鬼，遂提出第四方案還擊，又嘲諷官員「少上網」、與時代脫節。知識產權署反指三方案澄清甚至提高侵權門檻，加強保障創作自由，「希望大家唔好再話呢個係網絡23條」。<br>記者：白琳 　馬志剛</p><p>記：《蘋果》記者　　<br>卡：鍵盤戰線發言人卡夫卡</p><p>政府今次針對惡搞的修訂包括三個方案，一及二須證明作品沒對版權人造成「超乎輕微經濟損害」則可免刑責，但保留民事追究。三則把戲仿納入現行「公平處理」（fair dealing）範圍，與新聞及教育等類別看齊，由法庭按作品複製數量及市場價值等原則衡量是否豁免。政府聲稱今次諮詢是向網民「釋出善意」，鍵盤戰線發言人卡夫卡卻指，方案細節充滿魔鬼。<br>記： 政府多番強調，根據現行法例，侵權的戲仿行為已須負刑事與民事責任，修訂旨在「扭鬆法例」。為何仍然擔心今次修訂會收緊創作自由？<br>卡： 第一同第二方案完全唔可以接受，我哋認為二創應該完全豁免刑事同民事。第三個方案比較tricky（狡詐的），名義上豁免民事、刑事，但係豁免準則好難界定，例如乜嘢叫「影響潛在市場」？好難計。<br><br>𠵱家二創好盛行，雖然好多作品理論上已經侵權，但係主要靠版權人檢舉，要做好多嘢，海關先會受理。但係一旦立法，條例寫死咗，政府就大條道理主動執法，最擔心係針對政治諷刺作品選擇性檢控，甚至要「交數」，無論最後告唔告得入，升斗市民都會受害，由帶返警署到上庭，係好漫長嘅suffer（痛苦）。<br>記： 政府被批評上次諮詢漠視網民聲音，今次有否改善？<br>卡： 政府態度冇變過，由頭到尾都係當交功課。佢嘅思維係，版權人會將自由收到最緊，二創人想最鬆，政府就中間落墨，諮詢唔係想吸收你嘅意見，而係無論你提出乜嘢，佢都話唔可行，嘗試去游說你聽佢嗰套。例如我哋話「超乎輕微經濟損害」範圍太闊，佢講到最後就話用呢個字眼法律上「容易操作」，原來呢個係理由，咁咪即係容易告得入?!<br>記： 政府又指一般市民分享連結，而非複製及分發作品，毋須擔心誤墮法網，你是否認同？<br>卡： <br>官員真係少上網，𠵱家係雲端世界，未必會將條link（連結）周圍貼。有人喺網上直播打機，播嘅片同歌都有版權，按現行法例或政府方案都一定係侵權。好難畫條線話點分享先叫侵權，科技日新月異，講呢啲係捉錯用神。<br>經過兩個多月諮詢，由多個關注公民二創權利團體組成的「版權及二次創作關注聯盟」上月底提出「第四方案」，建議參考加拿大的版權法例，豁免範圍擴大至非牟利用途的「個人衍生用戶內容」（User-Generated Content,UGC）。有別於政府只針對戲仿、諷刺、滑稽及模仿四種行為。<br>記：第四方案有何特點？<br>卡： 政府方案有好多字眼值得商榷，例如「影響潛在市場」同「超乎輕微經濟損害」太空泛，好容易中招，我哋建議改做「取代原作市場」。<br><br>例如手機轉珠遊戲《神魔之塔》，網民自製《高登之塔》笑佢抄《Puzzle &amp; Dragons》，將圖案換做高登Icon，根據政府建議嘅三個方案，都有可能告得入，因為佢唔多唔少令《神魔》形象受損，可以話佢影響潛在市場、超乎輕微經濟損害。第四方案就冇呢個問題，因為《高登之塔》係以個人用途發表，亦取代唔到原作市場。<br>記：可否解釋UGC的概念？<br>卡： UGC即係使用者透過開放性媒介貢獻內容作個人用途，自己整段片擺上youtube、facebook已經算係，可以包攬到絕大部份二創，執着於戲仿、諷刺等等定義根本冇意義。只要取代唔到原有市場同埋非牟利，就應該全部豁免。版權人好介意二創用來賺錢，二創作品應該容許銷售但只限於收回成本，算係畀咗讓步空間。<br><br>好多時創作人唔mind（介意）作品被二創，介意嘅多數係因版權得益嘅人，例如唱片公司，佢哋最介意branding（品牌），最唔想扯上政治，驚影響佢哋同政府喺生意上嘅dealing（交易）。<br>記： 你認為政府會接受第四方案嗎？有何底線？<br>卡： 民間訴求普遍想撤回成個版權條例修訂，但咁樣唔實際，今次過唔到，政府又會推多幾次，我哋始終要面對，所以提出第四方案。據聞政府上個禮拜見政黨，政府主動提出第四方案唔可行。我哋會約政黨同民間團體游說，亦會搞網民商討日，希望公眾多啲認識條例修訂嘅影響。<br><br>第四方案已經係底線，冇得退。政府成日話參考外國好多規管侵權定義寫得比較鬆，但人哋係民主社會。就算今日你話呢條例唔係針對我哋，將來總有一日可以用嚟打壓創作自由，就好似公安條例當初唔係針對和平示威。我哋先小人，後君子，係因為政府係最小人嗰個。<br><br>mailto:pf_lee@appledaily.com</p><p>部份二次創作</p></body></html>