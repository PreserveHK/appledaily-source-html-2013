<html><header><meta charset="utf-8"><title>魚樂無窮：時捷攻守兼備快爆邊 - 唐牛</title></header><body><h1>魚樂無窮：時捷攻守兼備快爆邊 - 唐牛</h1><p>市傳上海自貿區會推出國際板，令港股一度急插接近300點。上交所中午否認有關傳聞後，跌幅立即收窄。華府暫停運作多日，美國債務危機亦迫在眉睫，好淡雙方唔敢貿然出手，造成突發消息一出，便會極速出現單邊市況，噚日朝早就係一個最佳示範。短線chok市難免，落場繼續小注怡情。<br>噚日推介嘅協同通信（1613）再衝高15%，但9RSI已升至92嘅極超買水平，未有貨者宜候回吐吸納。績優股近期表現靚仔，逆市破位比比皆是，今日推介嘅時捷（1184），業績一樣交到功課，可買定等破位。時捷主要經銷電子元件及半導體產品，食正智能手機及平板電腦熱潮，另亦以「LIM光移動」品牌，拓展一站式LED照明系統方案。截至今年6月底止，集團中期盈利爆升1.3倍至7,066萬銀，現價年度化市盈率僅7.2倍，以增長股嚟講，肯定係平通街。派息政策亦慷慨，中期息增1.2倍至6.5仙，假設末期息與去年相若，現價息率達4.8厘，一旦末期息再加碼，息率隨時去到6至7厘水平，絕對稱得上攻守兼備。睇圖表，由8月底起形成三角形走勢，現已行至末端，升勢一觸即發，加上市值僅10億銀，係另一隻可塑性甚高嘅股份。</p><p>唐牛</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>