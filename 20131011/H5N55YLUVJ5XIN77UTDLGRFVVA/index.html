<html><header><meta charset="utf-8"><title>滙海探戈：奧巴馬撐女性事業線 - 奇兵</title></header><body><h1>滙海探戈：奧巴馬撐女性事業線 - 奇兵</h1><p>太陽之下無新事，港人牢騷特別多！今個禮拜，本港有兩單與民生有關嘅新聞較受矚目，一單係幼稚園報名表唔夠派，喺北區家長壓力下，政府又用行政手段，讓區內居民優先入學。第二單係新地（016）罕有地以補貼七成辣招稅作招徠，以吸引近月潛晒水嘅非本地買家，反映喺特首鼓吹嘅所謂「港人優先」政策下，發展商冇啖好食，惟有逼住動腦筋自救。</p><p>耶倫掌儲局　美元回穩</p><p>兩單新聞表面睇無乜關連，但實際上都反映中港融合矛盾白熱化，就連中共喉舌《人民日報》海外版，前日亦大造文章暗批坊間所講嘅蝗蟲論，強調內地新移民係香港未來發展嘅重要支柱，奉勸香港社會接受「新香港人」云云。<br>先撇開上述爭拗不談，可以看到嘅現象係，梁特首上場以來做嘢方式越走越左，從處理雙非問題、奶粉事件、房策、近日嘅幼稚園派表，以至制定貧窮線，唔係玩排外就係搞派錢，係民粹主義下、討好基層嘅糖衣毒藥。<br>以扶貧為例，外國嘅經驗係，呢類福利政策等同於吸毒，政府就範搞甚麼貧窮線，壓力團體就會需索無度，令政府福利開支越滾越大，而攞慣福利嘅人，往往亦失去往上爬嘅鬥心，條事業線就係咁玩完，真正係幫你變成害你。<br>講開事業線，美國總統奧巴馬就醫改問題與國會鬧翻，令政府局部停擺同埋債務上限兩大危機仍未解除，所以決定捨難取易，禮拜三終於提名聯儲局副主席耶倫做下屆儲局主席，以接替出年1月離任嘅伯南克，令耶倫成為儲局成立百年來首位女主席，成為全球金融市場最高話事人，將現代女性嘅事業線推上新高𥧌</p><p>美元兌日圓返98水平</p><p>眾所周知，前財長薩默斯先至係奧巴馬首選，耐何薩公人緣差被殺下馬，搞到奧巴馬好無癮，雖然佢曾發晦氣話未必揀耶倫，但政治是現實的，由於耶倫獲得國會及外界支持，若佢唔揀耶倫，勢必搞到同國會關係更差，亦會俾人話佢小器兼歧視女人，家陣做個順水人情比耶倫坐正，市場皆大歡喜，話唔定亦會消除國會嘅敵對態度，減低國家爆發債務危機嘅風險。<br>事實上，耶倫接掌儲局消息曝光，消除市場不明朗因素，加上市傳奧巴馬同國會關係解凍，美元呢兩日有番啲起色。其中，英鎊受到該國製造業數據奇差拖累，兌美元落番1.59邊，歐元亦低見1.3487美元，美元兌日圓亦由周初嘅96算附近，抽番上近98邊。上個禮拜於1.36美元成功開倉嘅歐元淡倉，執筆時賬面約有100點子利潤，但仍與目標價1.335有差距，暫時可繼續持有，其他盤路暫時料處上落市格局。</p><p>奇兵<br>本欄逢周五刊登</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>