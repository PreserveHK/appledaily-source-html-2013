<html><header><meta charset="utf-8"><title>綠帽疑雲拋腦後Rosemary𠱁番掂正印</title></header><body><h1>綠帽疑雲拋腦後<br>Rosemary𠱁番掂正印</h1><p>【銅鑼灣】現年31歲嘅混血模特兒Rosemary上個月被發現佢同一名外籍男士喺中環夜場出現，其間個男士捉住Rosemary嘅手又摸又捽好熱情，之後兩個人仲激吻達半分鐘。當各人以為Rosemary會因為咁同正印外籍男友Jason吵大鑊兼分手嘅時候，又畀Rosemary箍煲成功喎，仲好似冇事發生過咁拍拖㖭。</p><p>見記者即閃
</p><p>前日下晝4點幾，Rosemary揸住佢部日產汽車載住Jason去到銅鑼灣，先將架車泊咗喺利園嘅停車場，完全冇化妝嘅Rosemary顯得有啲殘，跟住兩個人行咗去渣甸街嘅文輝潮州粉麵，但因為太多強國人幫襯，搞到佢哋要分開坐各有各食。</p><p>其間Jason發現有記者影相，即刻好緊張通知女友，Rosemary即刻起身走人，Jason負責殿後埋單，其間見Rosemary又𢱑鼻又𢱑條腰，搞到失晒儀。離開時Rosemary一馬當先，Jason跟喺身後成十個身位，返到去利園商場時，Rosemary打電話叫男友繼續同記者兜圈，等男友喺街兜足5分鐘之後Rosemary落樓攞車，當架車駛到停車場出口時，Jason火速跳上車同女友一齊離開。<br>採訪、攝影：吳耀輝</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>