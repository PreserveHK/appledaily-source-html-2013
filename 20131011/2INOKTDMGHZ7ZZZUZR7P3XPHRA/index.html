<html><header><meta charset="utf-8"><title>Kelly任馮翰銘肉緊熊抱</title></header><body><h1>Kelly任馮翰銘肉緊熊抱</h1><p>曾為無綫《星夢傳奇》擔任評判的音樂人馮翰銘（Alex），比鄭俊弘、羅鈞滿、陳明恩更早踩入樂壇做歌手，簽給環球唱片做陳奕迅（Eason）師弟，第一隻主打歌《再別康橋》請了陳慧琳（Kelly）featuring，Kelly更反串男裝幫他拍MV，破格演出肉緊互攬。<br>Kelly和Alex在MV中分飾詩人徐志摩的兩面，為了表達兩面已融為一體，拍攝時導演要Alex攬實Kelly，他只敢把手放在Kelly纖腰，導演嫌唔夠肉緊，要求他從後攬實Kelly，變成熱情熊抱，Kelly笑說：「自己拍慣MV，梗係唔尷尬，但Alex就有啲怕醜。」</p><p>反串扮型男</p><p>為力挺監製Alex出碟，Kelly特別搵Paul Smith贊助西裝反串拍MV，她說：「成日都係着好靚嘅裙，有時反串扮男仔都好型。」Alex曾為Kelly和容祖兒擔任唱片監製，又幫張學友、楊千嬅、李克勤、王菀之及張敬軒等歌手作曲，Kelly大讚他有才華說：「我好欣賞佢，之前佢幫過我監製廣東碟，好有才華，錄音時仲成日示範點唱，佢唱歌真係好勁㗎。」</p><p>此外，Kelly昨日跟「美心妹妹」一起在銅鑼灣出席活動，她笑言目前兩個囝囝已經夠數：「唔係驚爭學位，細仔小龍包已經報讀哥哥間幼稚園。」她亦證實陳法拉已經簽了給自己經理人鍾珍。<br>採訪：林妃、譚倩宜<br>攝影：陳順禎</p><p>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24 </p></body></html>