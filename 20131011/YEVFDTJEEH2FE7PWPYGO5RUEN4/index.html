<html><header><meta charset="utf-8"><title>中門大開：刪除新聞統籌專員 - 添馬男</title></header><body><h1>中門大開：<br>刪除新聞統籌專員 - 添馬男</h1><p>有傳梁振英有意聘請馮煒光接任新聞統籌專員一職，其實此職任根本可以刪除，因為梁上任年幾以來，均未有function過，從未發揮過應有政治功能，此職位屬首長第四級，月薪18萬元，刪除職位可以慳番納稅人唔少。</p><p>形成有效幕僚系統關鍵</p><p>呢個職位要發揮功能，根本應該係政治任命問責官員，屬特首幕僚系統，而且必須由特首親信出任，否則嘥gas。上一任鄧惠鈞嬸嬸屬退休人士，本身已欠缺戰鬥力，又大枝嘢，冇執行力，淨係識開會指指點點，可見梁振英對專業政治工作乃門外漢。此職位要做到嘢，可以發揮好大作用，隨時成為特首「頭馬」。英國前首相貝理雅時代最出名的新聞統籌Alastair Campbell，權傾朝野，亦正亦邪。<br>首先對內要維持特首「英明領導」，好多時特首辦及各司局長要執行特首指示，並非理所當然，背後要靠幕僚，事先收風及做內部游說工作。董及梁二人為何會出現駕馭不了公務員出身司局長情況，係因為佢哋由頭到尾，對特首角色及工作理解一無所知，從無強化特首辦內部政治領導角色，當一事無成便諉過公務員，此乃政治門外漢撒賴行為。<br>要強化特首辦地位，關鍵在於調動政治資源，形成一個有效幕僚系統，當中新聞統籌專員十分關鍵，因為他份屬特首近身，朝見口晚見面。其工作不單止協助制訂公關回應口徑及策略，並且以此為起點，指揮新聞處龐大系統，將策略貫徹。同時亦以策略為起點，與三司辦公室緊密合作，間接影響司長，令其配合特首工作需要。對外當然係要為特首處理大小政治危機，影響媒體，重點係敵對媒體，而非建制派，力求neutralize對家媒體，穩住形勢。一個專業幕僚系統，係成功政治領袖必須，港人治港17年來的失敗，原因好簡單，係以為英治時代有效管治乃從天而降，以為行政主導體制會自動波行車，毋須有司機及操作守則，結果誤導北京將責任推到官僚身上。十幾年來，香港竟然冇形成一個政治社群，問責官員可以忽然從石頭爆出來，冇任何政治歷練可言。<br>找尋一個合適幕僚如此困難，而特首又竟然冇自己幕僚，見微知著，香港政治失敗其來有自。 <br><br>添馬男</p><p><br>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24 </p></body></html>