<html><header><meta charset="utf-8"><title>一周兩件：通達博翻一番 - 錢雋</title></header><body><h1>一周兩件：通達博翻一番<br> - 錢雋</h1><p>祖國4G時代即將來臨，炒4G受惠股，買通達（698），食住呢潮水，集團明年正式踏入業務漲爆期，預期PE得番4倍，博翻一番。<br>通達主打瓣數，係智能手機外殼產銷，而今年上半年，大部份工業仲嗌緊救命時，集團憑住智能手機熱銷，純利就增長咗15%到1.5億銀。<br>係咁意計數，通達今年純利只係keep住15%增長，到3.5億銀，現價（0.45元）預期PE得番6倍，過關兼靚仔。2014年度又點？估佢增長仲爆炸。</p><p>食正4G加換機潮</p><p>發改委剛公佈，將會組織實施4G產業化專項，意味4G時代好快嚟到。市場專業估計，隨着4G時代，加埋換機潮，去到2015年，祖國智能手機銷量會大增70%到4.7億部，到2017年，更加達到6.1億部，係今年翻一番！通達食住呢潮水，已經唔使憂。<br>又工信部前排發放「首批」獲得TD-LTE入網許可嘅4G手機商，入圍嘅中興（763）及華為，就正正係通達主要客戶之一，通達亦搶先食到頭啖湯。<br>再講，通達成功開發鐳射直接成形（LDS）工藝（簡單講，即係手機外殼可以直接變成天線接收訊號），兼且係祖國唯一一家提供垂直綜合供應鏈嘅供應商。集團亦講明，已經同各核心客戶取得共識，明年正式量產。而管理層對未來業務發展及增長，係以「充滿信心」嚟形容。有咁強嘅技術優勢，加埋天時地利配合，通達肥仔水。<br>估通達明年純利翻半番到4.6億銀，預期PE再跌到得4.8倍。場內同智能手機相關嘅股份，預測PE十幾廿倍係閒閒哋。博通達翻一番到0.9元，14年度PE仲未到雙位數。<br><br>錢雋<br>細價股專家<br>本欄逢周二、五刊出</p></body></html>