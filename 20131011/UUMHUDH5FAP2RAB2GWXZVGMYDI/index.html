<html><header><meta charset="utf-8"><title>中環在線：「明星相」央行行長逐個捉耶倫激似影后 - 李華華</title></header><body><h1>中環在線：「明星相」央行行長逐個捉<br>耶倫激似影后 - 李華華</h1><p>今時今日坐得央行行長呢個位，除咗有實力，台型一樣重要。美國聯儲局副主席耶倫（Janet Yellen）即將坐正，下年接替伯南克做主席，唔少媒體除咗讚賞佢嘅實力，仲話佢一頭銀灰色嘅頭髮夠晒搶眼。</p><p>印度行長變靚仔</p><p>身材嬌小係耶倫嘅特徵，外加銀灰色冬菇頭，都幾kawaii㗎，仲同英國國寶級影后、主演007波士的茱迪丹慈（Judi Dench）有幾分相似㖭！環顧全球，其實都有唔少外型出眾嘅央行行長。<br>英倫銀行行長卡尼（Mark Carney）上任時，就俾人話勁似荷李活巨星佐治古尼（George Clooney）。至於上場僅一個月嘅印度央行行長拉贊（Raghuram Rajan），當地媒體讚佢外型「性感」，下巴夠靚，着西裝有型時髦，仲有人話佢似Bollywood明星Ranbir Kapoor。<br>睇番張相，呢位印度明星30歲出頭，又後生又靚仔，話拉贊似佢似乎過份咗啲喎！不過如果比較番以前嗰幾位行長，就發覺拉贊原來真係幾靚仔。而且拉贊的確有實力，上任冇幾耐就穩定咗波動市況，出招令印度盧比兌美元由歷史低位反彈7%，可謂印度人嘅英雄，咁自然靚仔啲啦。<br><br>李華華<br>mailto:LiWaWa@AppleDaily.com</p><p><br>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24 </p></body></html>