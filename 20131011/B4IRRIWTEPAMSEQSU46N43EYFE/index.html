<html><header><meta charset="utf-8"><title>超儀GiGi心痛遺物$500賤價拍賣契姐向太：唔尊重阿梅</title></header><body><h1>超儀GiGi心痛遺物$500賤價拍賣<br>契姐向太：唔尊重阿梅</h1><p>百變天后梅艷芳在故居的逾千件珍貴遺物拍賣，將於明日給已登記買家競投，由於估價只由500元至1,500元，梅啟明昨到寶蓮寺拜祭50歲冥壽的阿梅時，青筋暴現怒插妹妹遺物被視作地底泥，好友何超儀和梁詠琪（GiGi）都心痛阿梅遺物被賤賣，希望可以成立梅艷芳紀念館存放，阿梅契姐、向華強太太陳嵐更怒轟：「唔尊重阿梅！」願出價競投劉德華送給阿梅的心經墨寶留念。</p><p>昨日是梅艷芳50歲冥壽，她位於壽山村道恒安閣的故居，上月以1.47億元出售，由於要清理遺物交吉，負責管理阿梅遺產的匯豐信託基金，將405項共過千件遺物交香港拍得高拍賣（國際）有限公司，於明日在中環進行拍賣，包括劉德華手寫心經墨寶、碧咸簽名足球、阿梅生前所獲音樂及電影獎項、大床、相簿、LV袋、名牌衫等逾千私物，以估價500元至1,500元拍賣。<br>一代巨星阿梅對娛樂圈有極大貢獻，甚至臨死前亦為沙士出力，被封為香港的女兒！有歌迷指她的珍貴遺物估價過低，踐踏了阿梅的心血，而且故居開放給買家參觀，亦侵犯了阿梅的私隱，阿梅契姐向太、哥哥梅啟明、好友何超儀和後輩梁詠琪感到心痛！</p><p>GiGi要求設博物館</p><p>阿梅契姐陳嵐對於阿梅遺物被拍賣，她昨接受本報電話訪問說：「咁做唔尊重阿梅，好心痛！如果一早知道阿梅遺物咁樣賤價拍賣，我一定會反對，但𠵱家一切已成定局，真係冇乜可以做到，其實電影資料館可以闢地方幫阿梅整個小博物館，𠵱家將華仔親筆寫嘅墨寶以500蚊咁低價拍賣，見到都心噏，所以我好想投番！」<br>何超儀家姐何超瓊和阿梅是好友，被阿梅由細睇到大的超儀說：「咁低價拍賣係對梅姐不尊重，希望政府可以撥地方開紀念館，然後大家將阿梅遺物捐出嚟，咁就可以令梅姐粉絲有個緬懷偶像嘅地方，而梅姐係香港人嘅光榮同集體回憶，政府幫佢整個博物館都係有價值！」<br></p><p>GiGi曾為阿梅最後個唱做嘉賓，她說：「阿梅係香港演藝圈全盛時代嘅表表者，𠵱家要將佢遺物拍賣好奇怪，仲要分散到唔同地方好可惜，拍賣定價咁低係會心痛，其實可唔可以成立梅艷芳博物館，我相信擁有阿梅遺物嘅粉絲或親友，都願意捐去博物館。」阿梅徒弟蘇永康則說：「基金本來好多錢，但畀啲無謂訴訟使晒啲錢，對梅姐歌迷係佳音，𠵱家歌迷可以投嚟將來陪葬，各散喺有心人度，好過被丟掉。」<br></p><p>以拍賣品質量估價</p><p>拍賣公司網頁指估價是根據類似貨品於近期拍賣的成交價，及考慮拍賣品之狀況、稀有程度、質量及出處而定，拍賣當日或會調整。 <br>昨早11時許，梅啟明一家三口帶鮮花到大嶼山寶蓮寺拜祭阿梅，他說：「媽媽今朝睇咗報道激心得滯，𠵱家要喺屋企休息，不過佢聽日會開記者會講番件事。」講到阿梅生前的獎項將被拍賣，梅啟明激動說：「佢哋將阿梅啲嘢好似地底泥咁賤賣，遺物應該留番畀屋企人同博物館，演藝人協會應該企出嚟討回公道。」問他會否現身阿梅遺物拍賣會？他揚言出席的話會控制不了情緒。<br>採訪：譚倩宜<br>攝影：陳順禎</p><p>梅艷芳珍藏逐格睇</p><p>明天拍賣的梅艷芳遺物中，除家中擺設及家電外，當中不乏阿梅的私人珍藏。</p><p>樂壇天后故居導賞</p><p>梅艷芳位於壽山村道恒安閣的故居將要交吉，遺產信託基金遂將屋內的遺物拍賣，前日起一連三天開放故居展覽拍賣品，粉絲和買家要繳交5萬元保證金登記，便可在屋內任睇。全屋以米黃色為主調，從傢俬及擺設可見，梅姐生前鍾情花卉圖案及木製傢俬。</p><p>足本收睇《亂噏24》x 甄子丹；天后潮媽陳慧琳接力登場！<br>周一至周五《亂噏24》預埋你： http://bit.ly/appletalk24 </p></body></html>