<html><header><meta charset="utf-8"><title>隔牆有耳 ：超平日本團　民協做搞手 - 李八方</title></header><body><h1>隔牆有耳 ：<br>超平日本團　民協做搞手 - 李八方</h1><p>蛇齋餅糭國際化，講緊嘅唔係屋企食唔晒嘅月餅，而係草餅、紅豆餅同香蕉朱古力餅！八方早排喺南昌邨見到張民協海報，一個11月出發嘅日本和歌山賞紅葉5天團，震撼價$6,899，仲要包埋機場稅同燃油附加費，平過巿面至少1,500蚊，價錢咁抵唔通係民協背後有阿爺大水喉？<br>非也、非也，民協副主席譚國僑話，其實佢哋已經唔係首次同街坊衝出中港澳，之前搞過團去日本同泰國，但都唔係民協主導，係啲街坊好似「勾地」咁話想去，join旅行社又唔夠人，於是搵民協幫手，由阿僑啲同事打去搵啲細旅行社；佢話呢啲旅行社勝在夠彈性，食水又唔深，民協唔使補貼都可以畀到街坊優惠價，最爽係包埋旅遊巴由屋企樓下去到機場，回程又車到返去屋企。<br>阿僑話，呢幾年深水埗多咗好多新樓，基層、中產乜嘢階層都有，加埋𠵱家有咗長生津，老人家每個月多咗少少收入，如果仔女出咗身，就可以有些少閒錢去旅行，不過一日團會繼續搞，啲街坊就算環境冇咁好，都唔使成日屈喺屋企咁悶。</p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24 <br></p></body></html>