<html><header><meta charset="utf-8"><title>七年後　Fly me to the moon</title></header><body><h1>七年後　Fly me to the moon</h1><p>凹凹凸凸的月球，點睇都是遠距離美人，雖然明知近睇不及遠睇靚，幾百年來人類總禁不住想征服月亮。隨着科技進步，世界各地攻月旅行團開始有眉目，不滿足於落樓下公園玩燈籠追月嗎？儲定錢七年後學嫦娥奔月吧！<br><br>撰文：劉連<br><br>（部份圖片由相關機構提供）</p><p>2020終極月球漫步</p><p>登月旅行耐不耐有聽聞，吹水居多，去年尾爆出來的Golden Spike，是目前聽落最實牙實齒的一個。Golden Spike班底，包括兩位前美國太空總署高層，新近更邀得曾征月兩次的阿波羅13號指揮長Jim Lovell加盟顧問團隊，技術及經驗無可置疑。公司預計最快2020前送兩名乘客上月球，構想「行程」包括在月球表面停留最少36小時、兩次Moonwalk、擺放紀念旗等等，上月球好彩執到「手信」，唔介意你攞去賣；而登月過程，會安排乘客在地球軌道「轉機」，與月球軌道器接合，再以登陸器登月，全部地面操作，乘客毋須親自動手。預計十年內有機會「出團」15至20次。<br>月球二人行套餐索價14至16億美元，淨月球軌道探索盛惠9億，天文數字，預咗，Golden Spike亦講明初步目標市場是各國政府、大公司，變相幫小國小財團培育太空人，當然個別有錢佬想單純地去吓旅行，畀足錢生意亦照做。距離首航仲有七年，Golden Spike的登月大計暫時被傳媒一致唱淡，話九成湊唔夠錢爛尾收場喎。不過個頭都洗濕咗，Golden Spike已經發散晒人募捐啟動費，仲出埋Logo Tee、水杯、扣針上官網賣幫補生計。無論如何，有夢最美，祝你出到團，返嚟派手信！</p><p>Golden Spike Company</p><p>網址： http://goldenspikecompany.com </p><p>2015豪華太空漫遊</p><p>一趟Moonwalk要過百億港幣，尋常打工仔有生之年的確冇可能儲到，來個入門級的太空旅行、跟月亮近距離打照面如何？最快2015年成行，價錢二百萬……有找。<br>眾所周知最野心勃勃搞太空旅遊的公司，有由航空奇人布蘭遜率領的維珍銀河（Virgin Galactic），經過幾年來高調銷售價值25萬美元的「團花」，目前報名人數已達600人，知名巨星如里安納度狄卡比奧、「新賈伯斯」艾希頓庫奇以至霍金都是準太空人，在香港也泊到美麗華大碼頭幫忙推銷。</p><p>另一邊廂加入搶灘的SXC（Space Expedition Corporation），知名度爭少少，對香港人來講，勝在夠埋身，連亞洲區總部都揀在香港落腳，擺明做大中華生意。2015正式首發的太空之旅，會帶乘客飛行至海拔103公里，越過被視為太空與地球分界線的卡門線，比平日搭飛機高約9倍！呢個高度，夠你俯覽三分一個地球，透視包圍地球的淡藍色大氣層，如果選擇於清晨或傍晚出發，仲有機會同月亮Moontalk。知你懶搞行程，SXC仲提供配套，幫你Plan埋Trip，港幣168萬團費，包住一晚半島酒店、私人飛機來回香港及加勒比海庫拉索島航天發射站、四晚當地五星級酒店、迎賓禮物、證書、腕錶、以及將閣下大名刻喺發射站紀念碑等等，完全係五星級豪華團待遇。168萬，用嚟上一次太空，定係儲起畀太古城首期？真係好難揀喎。</p><p>SXC Asia</p><p>網址：<br> http://www.sxcasia.com </p><p>Virgin Galactic</p><p>網址：<br> http://www.virgingalactic.com </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange <br></p></body></html>