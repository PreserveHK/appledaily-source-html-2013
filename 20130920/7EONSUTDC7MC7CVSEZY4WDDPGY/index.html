<html><header><meta charset="utf-8"><title>電視撈飯：楊秀惠喪玩手機同吳卓羲絕緣</title></header><body><h1>電視撈飯：楊秀惠喪玩手機<br>同吳卓羲絕緣</h1><p>吳卓羲一向緋聞多多，估唔到連楊秀惠都買佢怕，早幾日下晝5點左右，無綫新劇《忠奸人》演員喺數碼港拍外景，將商場其中一邊佈置成警署，劇情講商天娥同吳卓羲喺警署相遇，有啲好重要嘅事商量，兩個好認真咁，傾傾吓吳卓羲仲有啲黑面㖭。<br>拍完呢個鏡頭，就輪到吳卓羲同楊秀惠，又係拍佢哋喺警署相遇傾偈，但未埋位唔見楊秀惠同吳卓羲有交流，楊秀惠寧願跟李泳豪同劉天龍係咁玩電話，佢似乎知道有記者，怕同吳卓羲傳緋聞，所以當正對方生人勿近。</p><p>娥姐不停自拍</p><p>原來當日落雨，好多外景都取消，惟有安排晒喺室內拍。估唔到51歲嘅娥姐未埋位嗰陣好似啲十幾歲港女咁，不停玩自拍，影得唔滿意又嘟起個嘴再影，真係好港女！不過，娥姐冇幾耐就發現記者影相，即刻收手唔敢再影。而佢老公李偉誠又嚟探老婆班，真係好sweet囉！<br>另外，楊秀惠同莊思敏噚日以性感造型喺鑽石山出席活動，露3吋事業線嘅楊秀惠話做女仔點都要托一托，要有個好bra傍身。莊思敏自爆中秋節被緋聞男友兼導演葉念琛約咗去做新戲《第一次不是你》謝票，係咪葉導演特登安排？莊思敏講笑：「佢得閒，所以搵人陪佢，其實謝票仲有好多人。」<br>版主：陳基征</p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24 <br></p></body></html>