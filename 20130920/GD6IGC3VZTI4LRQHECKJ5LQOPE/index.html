<html><header><meta charset="utf-8"><title>東京直擊TGS：20遊戲護航　PS4香港12月開賣</title></header><body><h1>東京直擊TGS：20遊戲護航　PS4香港12月開賣</h1><p>近日提起東京，除了火熱的2020奧運，當然仲有一年一度的遊戲盛事TGS 2013！今年人氣度及話題性都係近年最強，事關兩部新世代主機PS4同XBOX ONE都會繼E3後再一次正式交鋒，SONY更擺下「三鬼拍門」陣，PS4、瘦身版PS VITA及PS VITA TV三大硬件搶灘，入場機迷玩到大呼過癮。<br><br>記者、攝影：韓繼聰</p><p>三年來最火熱TGS</p><p>小記係TGS常客，已連續三年報道，但今年氣氛明顯最熾熱！PS及Xbox兩家都玩咗7、8年，今年新生代主機齊齊亮相，實在令人興奮！開場前例牌有人排隊等入場，但明顯今年更勝前幾年；SONY攤位亦一如以往最大最搶眼，而排隊人群在開幕後，大多直奔SONY攤位，希望搶試新機。</p><p>PS4：實機試打　畫面更精細</p><p>PS4早於E3曝光，但試Game唔多！今次返到主場，馬上Show出15隻新Game試玩，引嚟極多人排隊。首度曝光的作品包括《真．三國無雙7 with猛將傳》、《FIFA 14》、《Wolfentein：The New Order》等，但《人中之龍：維新》及《Metal Gear 5》就唔多見影。<br>現場睇PS4畫面質素，跟PS3版有明顯分野，光影、細緻度、流暢度強好多，當中以PS4獨佔作《Knack》尤其明顯，雖然只係試玩幾分鐘，但已覺得是另一層次的享受。另外最多人排隊試玩的《無雙》，畫面比PS3版精細得多，同時出現的敵人更多更誇張、場面更浩大，而畫面的光影效果更明顯高幾班，火光、光線都更自然更真實！而PS4獨佔作《Knack》亦頗具人氣，複雜的主角造型充份表現出PS4的圖像運算能力。<br>更令人興奮是SONY宣佈，PS4將於12月在包括香港的亞洲區搶先開賣，比日本的2月22日仲要早兩個月！到時更將有20多款遊戲會隨PS4同步推出，但價格未定。唯一較失望是遊戲大多係PS3都有的作品，PS4獨佔的只有《Kanck》及《DriveClub》。</p><p>PS4新作列表： http://www.jp.playstation.com/ps4/games/ </p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24 <br></p></body></html>