<html><header><meta charset="utf-8"><title>英倫心聲：<br>靠嚇冇用　「昆」唔到雀 - 蘋果波神</title></header><body><h1>英倫心聲：<br>靠嚇冇用　「昆」唔到雀 - 蘋果波神</h1><p>小弟本月起擂台輪空可輕裝上陣，喺本欄重點選材可以更放膽向冷門埋手，2月重新出發，希望隻「雀」諾域治爭氣，今晚頭場作客先啄昆士柏流浪。<br>虛張聲勢好易露底，默默耕耘，更值尊重！哈利列納不愧老狐狸，今個季中接掌遠遠包尾嘅昆士柏帥印；只見球隊用幾近全無戰術，由獨食精泰拉拔舞龍博亂同屯重中路防守嘅簡單足球，已能錄得1月聯賽全月不敗，難怪馬來西亞老闆心雄，任由列納掃貨。列納當然唔手軟，但竟向外宣稱，增兵一事主要由CEO菲臘伯特負責，佢老人家唔係太關心；呢位職場叻人，以往喺老樸提早跳船同教熱刺望英帥一職，證明唔可靠，不過「昆」老細，佢會有辦法。</p><p>先唔講長線發展；5天之內，昆軍中路防守重責由35歲嘅賴恩尼爾遜換上食英超回頭草、要10萬鎊周薪嘅剛果巨人基斯杜化森巴，真係嚇得吓人。不過球隊亦由上仗守和曼城嘅冷門，變成今場迎戰「金絲雀」諾域治嘅熱門一方；喺新兵不斷加入，合拍未熟下，成熱門主守變主攻便要小心。光榮退役赴美職聯教波嘅中堅尼爾遜，征戰英超多年自言弄得雙膝壞死，守到最後一刻，0:0和曼城光采離開，值得尊重；他的離去亦證昆軍全面變質，名牌人工高嘅過氣球星們委身窄小、只能容納不足1萬9千人嘅主場蓮花路，俗不可耐！<br>窄場利守，今場對手、平實諾域治今季戰績證明唔怕你嚇，唔怕打下風波；上仗僅末段被熱刺逼和，也有雄心護級；剛獲英冠列斯聯首席射手比治奧，同美職聯上季東岸1哥肯薩斯體育會嘅頭號前鋒基卡馬拉加盟，成效未知，但唔啱用壓力亦唔大。馬會今場初盤竟開出昆軍少讓平/半只得71水，有引人落叠博熱門之嫌，小弟決唱反調取冷門[+1]，攻擊呢支水貨三線名牌隊。<br>更冷取作客韋根嘅修咸頓，後者換入新帥，戰力軍容如昔；上仗小負曼聯1:2見下半場開波即換走主力似留有以待，今場鬥同級陰陽怪氣嘅韋根演護級戰會見真章，冷W可敲。熱門，博阿仙奴大勝波膽，往績主場剋死史篤城，但難保不失波。<br>（下次見報日期：09/02）</p></body></html>