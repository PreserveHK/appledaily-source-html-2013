<html><header><meta charset="utf-8"><title>隔牆有耳：<br>鄭家富之矛　<br>對付官才是上策</title></header><body><h1>隔牆有耳：<br>鄭家富之矛　<br>對付官才是上策</h1><p>【隔牆對論】雙非人、自由行在香港觸發床位荒、學位荒、舖位荒、住屋荒……搶奶粉令中港矛盾再次升溫，香港城邦論「教主」陳雲日前因這議題與鄭家富在烽煙節目炒大鑊，怒cut電話離場。<br>隔牆再論，陳雲狠批澳門的本地人優先登記做法是「配給制」，「唔通第日買衞生巾都要配給呀？」鄭家富則指現在是官逼民反，矛頭應直指官員才是上策，目前「人鬥人、民反民」的「光復行動」，只是重演文化大革命。但兩人一樣怕了自由行，而要避走鬧市。<br>記者：雷子樂、姚國雄</p><p>記：《蘋果》記者　鄭：鄭家富<br>水貨客令民怨沸騰，政務司長林鄭月娥組成跨部門小組處理，入境處、警務處及勞工處多次採取「風沙行動」，拘捕多名水貨客。但做騷過後，問題依舊。<br><br>記：香港人曾向政府示威、循正式途徑投訴水貨客破壞環境，但都沒成效，才有激烈行動，你不同情他們嗎？<br>鄭：我當然同情。我尊重佢哋，唔代表我同意佢哋。呢啲叫官逼民反，既然係官逼你，應該對番官。唔係官逼你，就變咗「民反民」。因為政策令到啲人（水貨客）走緊呢啲罅隙，佢哋冇犯法。<br>呢班人部份係內地父母，唔係水貨客，只係因為共產政權嘅不堪，導致佢哋唔相信內地嘅奶粉。佢哋都係中國人，我諗起就難受。中國人點解要咁樣對中國人呢？真係悲從中來。如果（反水貨客）用同樣嘅激情去圍高永文，我拍手掌，我隨時加入埋一份㖭。<br><br>記：如何解決港人買不到奶粉、水貨客猖獗的問題？<br>鄭：例如憑出世紙，港人喺母嬰健康院可以即刻買到，你買幾多都得。我強調呢個唔係「配給」，而係父母攞住出世紙證明個BB喺香港出世，就可以去到母嬰健康院或社企買到林林總總嘅奶粉，唔會俾水貨客買到。我支持將奶粉納為儲備商品，限制出口數量。<br>但整體嘅水貨客問題一定要靠梁振英同內地政府傾，香港當然可以用儲備商品條例（限制奶粉出口），但唔可以益力多又係、維他檸檬茶又係，紙尿片又係（儲備商品），唔得㗎！香港係一個自由港口，係好緊要，香港點解喺六、七十年代（經濟）起飛？點解咁多外資鍾意香港？就係因為香港係一個自由港，所以要保護，不應破壞。<br><br></p><p>自去年圍堵D&amp;G後，中港矛盾今年因搶奶粉事件再推向高峯。光復行動有趨向激進的迹象，輿論也批評「辱罵、滋擾內地旅客要不得」。<br><br>記：你如何評價這些光復香港行動？他們這樣做有成效嗎？<br>鄭：嗰次行動係有危險，我擔心會初則口角，繼而動武，對方會覺得你唔係執法者，有乜權可以周街度我件行李。你度得幾多個呢？你度得一個站時，第二個車站仲有一大批。<br>香港仲剩番乜呢？就係法治。例如食肆未禁煙時，二手煙好嚴重、死好多人，咁你會唔會走去圍住食煙嘅人、拎咗人哋支煙、叫佢哋以後唔再嚟呢間茶餐廳呢？唔係咁㗎嘛，我哋最多係死忍爛忍。<br>當有啲不良行為未去到非法，焦點應該係向政府提交建議。政府有公權力應該要做嘢，政府仲唔做嘢，我就圍你（政府），但就唔係自己去執法。搶咗食煙嘅人嗰支煙，餐廳老闆都未做，做客人都唔可以啦。如果係單純用人（市民）去做一個判斷係相當危險，即係走向文化大革命、人鬥人。<br><br>銅鑼灣區舖租為全球最高，去年呎租約1,700元，取代美國紐約第五大道，成為全球最貴舖租地段。油尖旺、灣仔、各區商場充斥金舖、名店、藥房「為人民幣服務」……<br><br>記：你有冇受到自由行的影響？你有多久冇去過沙田新城市廣場、旺角？<br>鄭：我間婚禮公司喺廣東道，由公司一落嚟，我都試過俾自由行啲篋嘅轆轆過隻腳無數次。我覺得內地自由行人數要檢討。內地13億人口，1億人嚟香港，香港都陸沉啦。𠵱家唔止廣東道，連西貢、清水灣嘅郊野地方都俾自由行搭晒營。零售業當然開心，但自由行影響到香港人嘅生活，搶貴晒租金，係得不償失。<br>我好耐冇去過新城市廣場，冇需要我都唔去大型商場，我寧願去內地自由行好少去嘅地方，例如舊屋邨，去士多買嘢，去懷舊，例如彩雲邨。香港人要逃避內地遊客，因為佢哋太嘈、太多行李篋嘅轆。不過我相信梁振英係唔夠膽得罪內地，唔夠膽主動提出呢啲問題。<br><br>記：如何看未來的內地自由行與港人矛盾？<br>鄭：錯嘅唔係人民，矛頭應該指向個政府。兩地政府有冇為香港人、大陸同胞着想？人與人之間需要包容，畢竟佢哋都係中國人，有時真係好唔開心，見到內地自由行周地屙尿屙屎、周街丟垃圾、吐痰、冇禮貌、搶位、打尖，惟有用我哋嘅禮貌，提番佢唔好打尖，香港呢度係要排隊。<br><br>記：有冇諗過陳雲會cut你線？<br>鄭：我已經唔係用問劉慧卿嘅語氣問佢，我諗最觸動佢嘅，係我叫佢同城邦自治運動嘅成員進一言。我估唔到佢會咁唔開心收線。陳雲作為教授同學者，我平情講出我嘅想法，我嘅聲線、聲浪、用詞，係相當客氣，但佢一句話以後唔接受我訪問（便收線），呢一種不歡而散，我唔係好想。</p></body></html>