<html><header><meta charset="utf-8"><title>夫婦分頭搵食　機場難捨難離<br>蔡少芬啜萌爆囡囡</title></header><body><h1>夫婦分頭搵食　機場難捨難離<br>蔡少芬啜萌爆囡囡</h1><p>【上海直擊】現年39歲的蔡少芬（Ada）懷胎6月，仍挺着大肚頻撲返內地賺人仔，她的老公張晉則帶埋囡囡楚兒（小湯圓）愛相隨，前日一家三口現身上海機場，Ada要飛往成都剪綵，而張晉就先帶囡囡返港，母女暫時分道揚鑣。大肚婆Ada親自推着坐在行李車上咬着公仔耳的囡囡小湯圓，又依依不捨吻別愛女，小湯圓則萌爆嘟豬嘴，溫馨滿瀉！</p><p>去年11月宣佈懷第二胎的蔡少芬，曾在佈道會上自爆懷兩個月身孕時，有次帶囡囡搭飛機時感身體不適，入洗手間後發現下體流血，即緊急落機入院，醫生指她的胎盤撕裂，結果Ada留院卧床兩星期，成功力保胎兒健康平安，出院後Ada專心調養身體，適逢她有份演出的內地劇《甄嬛傳》在中、台兩地爆紅，Ada眼見已過了懷孕危險期，挺着大肚的她再度搏殺，積極搵奶粉錢。</p><p>擊掌吻別離情依依</p><p>至於任武術指導和演員的老公張晉，入行多年一直寂寂無聞，以前大家只知他是蔡少芬的老公，最近終憑《一代宗師》馬三一角打出名堂，張晉對大肚老婆照顧得無微不至，早前便愛相隨陪老婆到台灣宣傳《甄嬛傳》，上月28日兩公婆帶埋囡囡小湯圓飛上海，以夫妻檔為東方衛視錄影春晚。大前日有網友在新天地見到兩母女，粗身大勢的Ada蹲下幫囡囡戴手套，母愛滿瀉。而Ada和張晉完成工作後，前日一家三口現身上海機場，Ada飛成都剪綵繼續搵銀，張晉就帶囡囡返港，兩母女離情依依上演一幕真人騷。<br>懷胎6月的Ada為𠱁囡囡開心，小心翼翼推着坐在行李車上的小湯圓玩耍，5月就滿3歲的小湯圓全程咬着公仔耳，十分可愛，吸引很多人圍觀。一家三口來到閘口時，Ada跟小湯圓玩擊掌give me five，又依依不捨頻頻吻別愛女，小湯圓嘟起豬嘴望實媽咪，笑得又甜又可愛，兩母女表現得依依不捨。而張晉就主動打點行李，不讓大肚老婆操勞，辦好手續後，Ada再次親吻女兒和老公揮手道別，其間有粉絲和途人要求合照，Ada全部有求必應。<br>此外，張晉返港後前晚到尖沙嘴出席《一代宗師》的慶功宴，他得知票房報捷大感開心，因為自己也有出一分力。他表示現時工作多了不少，並說：「上咗二十日，開工已經多咗，動作戲比例多啲，自己想拍能文能武嘅戲，好似唱歌都係我興趣，之前喺台北小巨蛋唱唔驚，仲好興奮，自己有兩年跑夜場經驗，亦有為武術隊上台表演。」</p><p>「生埋呢個就收工」</p><p>日前張晉與老婆和女兒赴上海做春晚，因老婆之後有工作在身，所以他獨自帶女兒回港，問老婆是否做到臨盆？他說：「都限唔住佢，佢性格係咁，好勤力，相信做埋呢個工作先停，但我哋每次都會問咗醫生先，唔會唔負責任。」他謂已知道第二胎的性別及預產期，但就保持神秘不透露，不過卻漏口風表示會「生埋呢個就收工」，令人揣測他們湊了個「好」字，他即補鑊說：「我未講，收工係已夠數，已經有個伴。」<br>採訪、攝影：李曉（上海）、溫敏芝（香港）、仇志德（香港）</p></body></html>