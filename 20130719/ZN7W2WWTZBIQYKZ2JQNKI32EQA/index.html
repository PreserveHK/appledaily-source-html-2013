<html><header><meta charset="utf-8"><title>魚樂無窮：卡姆丹克高處未算高 - 唐牛</title></header><body><h1>魚樂無窮：卡姆丹克高處未算高 - 唐牛</h1><p>港股繼續窄幅上落，噚日高低波幅夾埋唔夠200點，玩窩輪牛熊證同期指嘅戰友，可以訓足大半場，雖然有云十個牛皮九個淡，但從好嗰方面諗，指數股唔行，二三線股就有炒作空間，醫藥股同軟件股就成為噚日嘅焦點，推介股份金蝶（268）逆市炒高3.1%，中國軟件（354）更加勁升9.1%。</p><p>早排受惠國策消息嘅光伏股，經過一輪整固後亦見蠢動，卡姆丹克（712）更創近兩年收市新高，走勢靚仔，值得望多兩眼。國務院周初發表促進光伏產業發展意見，講明2015年裝機容量目標要提高67%至35吉瓦，並會鼓勵行業兼併重組，汰弱留強。為此，國務院定下標準，單晶硅及多晶硅電池轉換效率不得低於20%及18%。翻查資料，卡姆丹克單晶硅轉換率高達23%，冠絕同業，肯定係今次國策嘅大贏家。集團早排公佈首季業績，轉賺1,061萬人仔，去年中期則虧損1.2億人仔計，預示隨時發盈喜，又提供多一個炒作概念。<br>卡姆丹克噚日收報2.06元，逆市抽高3%，一旦企穩今年即市新高2.19元，有力炒上三字頭，在國策及盈喜憧憬配合下，絕對博得過。</p><p>唐牛</p></body></html>