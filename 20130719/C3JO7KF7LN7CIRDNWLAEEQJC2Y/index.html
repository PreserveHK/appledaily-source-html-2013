<html><header><meta charset="utf-8"><title>中環在線：自爆十年前中文唔掂蔡東豪三招贈粉絲 - 李華華</title></header><body><h1>中環在線：自爆十年前中文唔掂<br>蔡東豪三招贈粉絲 - 李華華</h1><p>精電（710）CEO Tony蔡東豪雖然係廠佬，但其實更多人認識佢，係因為佢寫嘅文章。的確，Tony係一個多產嘅作家，金融、政治、跑步樣樣都寫，而且每瓣都有水準，實在唔容易，但原來曾喺外國讀書嘅Tony自爆，自己十年前連一句完整嘅中文句子都寫唔掂。</p><p>粉絲老嫩都有</p><p>Tony噚日喺書展搞咗個分享會同粉絲見面，出席嘅粉絲有老有嫩，華華先知道Tony嘅market唔止係中產，佢仲話，叫得「蔡東豪出品」必須要過三關，首先係有新料，讀者睇完之後要覺得有新嘢，Tony話自己朋友多兼睇得多外國雜誌，好多時寫到一啲廣大讀者唔知嘅資訊，咁讀者就會覺得有嘢袋落袋。<br>第二係有新觀點，Tony話，希望讀者睇完佢嘅文章後覺得：「我無咁諗過喎」；最後，亦係Tony認為最高境界嘅一關，就係讀者睇完Tony寫嘅觀點後覺得：「我就係咁諗」，簡單啲講就係要讀者認同佢嘅觀點啦。Tony仲將呢三大錦囊送畀年青人，話年輕人日後出嚟工作能夠過到呢三關，唔敢話一定跑出，但肯定唔會跑輸咁話喎。<br><br>李華華<br>mailto:LiWaWa@AppleDaily.com</p></body></html>