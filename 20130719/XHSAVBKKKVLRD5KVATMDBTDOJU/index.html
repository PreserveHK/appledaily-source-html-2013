<html><header><meta charset="utf-8"><title>滙海探戈：伯老安撫　沽Yen穩陣 - 奇兵</title></header><body><h1>滙海探戈：伯老安撫　沽Yen穩陣 - 奇兵</h1><p>聯儲局主席伯南克早兩日出席國會聽證會，繼續玩安撫，雖然內容大部份係舊調重彈，但沒有壞消息就係好消息，金融市場反映尚算正面，冇出現對上幾次佢發表講話後，大市波動的情況。<br>伯南克話，如果目前的經濟增長勢頭保持到，儲局仍按計劃今年較後時間始縮減買債，明年中就全部叫停。之不過，佢強調呢個方案好有彈性，會因應經濟、通脹同就業情況調整，若然經濟有驚喜，就再減少買債，如果經濟差就再買番，總之潛台辭就係，一切以穩定經濟大局為重。</p><p>日大選利安倍執政</p><p>為免大家擔心息魔提早回歸，佢強調就算失業率回落到6.5%的加息門檻，只要通脹得宜，低息政策會維持，又講明如果低失業情況，係因為多咗人放棄搵工造成的假象，加息機會小。勞工市場雖轉好，但失業問題仍相當嚴峻，加埋白宮緊縮開支同外圍經濟睇唔透，隨時會抽美國經濟後腿，講嘅嘢都幾重「鴿味」，刺激美債反彈，10年期國債孳息落返2.5厘樓下，但近期回軟的美元就無乜方向。</p><p>伯南克聽證會悶局收場，同一日，新任英倫銀行行長卡尼卻成焦點，事緣會議紀錄顯示，佢老哥係月初試啼聲，首次主持議息會議時，連埋佢合共九位理事竟然齊心反對加碼買債，連上次要求加碼放水的兩隻鴿派理事亦「歸順」，令市場大感意外，加上英國就業數據靚仔，所以英鎊上個禮拜表現都算硬淨。<br>雖然伯南克的鴿派言論，短線可能利淡美元，但由於儲局縮減買債應該勢在必行，美元中線前景仍可看高一線，但揀邊隻落注就較費心思。英鎊上周硬淨，但央行再放水的機會仍在，以上周的1.52美元水平衡量，現時追揸值博率唔高。同道理，澳元近月累積頗大跌幅，沽空風險唔細。<br>左望右望，打穩陣波應該沽日圓，事關該國禮拜日將舉行國會大選，市場普遍認為，如無意外，首相安倍晉三所屬的執政自民黨將贏得大多數議席，政通人和下，應有助落實被譽為「安倍經濟學」第三枝箭的結構性改革，為該國營商環境帶來新氣象，加上其量寬政策應該不會開倒車，以執筆時美元兌日圓重上100，建議短期可靜候美元回落至99日圓附近造好倉，中線睇102日圓。</p><p>奇兵<br>本欄逢周五刊出</p></body></html>