<html><header><meta charset="utf-8"><title>體壇拾趣：大帝玩轉ESPY</title></header><body><h1>體壇拾趣：<br>大帝玩轉ESPY</h1><p>一年一度嘅ESPY頒獎典禮，周三喺洛杉磯舉行，各項目嘅巨星都有到場，真係星光熠熠。蟬聯NBA總冠軍同總決賽MVP嘅熱火「大帝」勒邦占士，連續兩年奪得最佳男運動員獎，而熱火亦再獲頒最佳球隊。兩者今年共得5獎，成為超級大贏家！<br>今年大會搵嚟美劇《廣告狂人》男主角Jon Hamm做大會司儀，佢一出場就搞笑話熱火保殊扮嘢插水，俾聯盟罰咗5,000美元，但係巨星尊尼狄普拍套戲都收2,000萬美元（約1.6億港元），做演員好過做運動員。之後呢位42歲男演員，又寸來季加盟火箭嘅「超人」中鋒懷特侯活，話佢離開洛杉磯係幫湖人搵到最佳贏波方法，仲整咗段短片，讚揚佢對湖人嘅貢獻；不過音樂一開始唔夠兩秒就完，連畫面都冇！</p><p>壓費斯奪最佳男運動員</p><p>熱火唔止教練史普利斯查，阿倫都有到場觀禮，而勒邦占士同獲迪仲帶埋另一半出席㖭。佢哋除咗連續兩年贏得最佳球隊，仲因為總決賽奇迹反勝馬刺，而贏得最佳比賽獎；係首次有NBA比賽贏得呢個獎項。<br>至於全季帶領熱火打好波嘅「大帝」勒邦占士，亦成功蟬聯最佳男運動員獎同NBA最佳球員獎，另外仲有最佳決賽表現獎；繼常規賽MVP、總決賽MVP之後，又攬多3個個人大獎返屋企。大帝今次嘅對手粒粒皆星，MLB底特律老虎三壘手卡貝拉、NFL明尼蘇達維京人跑鋒彼得遜同史上最多奧運金牌嘅泳手費斯，全部都值得獲獎。</p><p>細威女子組最勁</p><p>勒邦占士得獎時，都好謙話可以同上述3人齊名而感到榮幸：「可以同彼得遜、卡貝拉同費斯一齊獲得提名，已經係一種榮譽。呢個獎係屬於我哋4個嘅，只係我會帶個獎返屋企。」<br>不過，3位體壇巨星都各自有獎帶返屋企，所以絕對唔係空手而回。至於女運動員，近呢一年重返巔峯嘅網球手莎蓮娜，就成為大贏家，奪得最佳女運動員獎，同最佳女網球手兩個大獎。</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>