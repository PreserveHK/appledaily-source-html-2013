<html><header><meta charset="utf-8"><title>中門大開：東北黑洞 - 添馬男</title></header><body><h1>中門大開：東北黑洞 - 添馬男</h1><p>橋唔怕舊最緊要受，陳茂波用689應付僭建一招，「唔記得、唔知道」，仲要聲大夾惡，如此政客，出任超級局長，你話香港想唔衰都幾難。<br>梁粉道德標準係捉姦在床，兩條肉蟲瞓埋一齊，一樣大大聲話冇嘢。<br>政客道德要求當然比常人高，因為大權在握，影響深遠，常人最低標準係唔做犯法事，政客如果用常人之標準行事，咁就好大鑊。有啲唔犯法嘅嘢常人做得，但政客唔做得，嫖妓唔犯法，政客當然不能做。</p><p>隱藏利益　公信力全失</p><p>一個手握全港土地開發及規劃大權的政客，過去靠經營劏房及囤積農地來賺錢，單係呢兩樣行為，已經要下台。𠵱家仲俾佢搵到一個逃生方法，就係由老婆外家去做擋箭牌。如果商交所係張震遠政治利益黑洞，許步明及其家人便是打正旗號的利益keeper。<br>商界中人挑通眼眉，知道陳茂波有此門路，自然會搵上門。當公眾有此觀感後，成個東北發展計劃公信力全失。<br>外界對政府打倒昨日之我，採用林鄭當日否決的官商勾結發展模式，政界已感有蠱惑，原本大家不過以為689討好地產佬拉關係，𠵱家又有另一個解讀，因為我哋呢一位發展局局長好識賺盡，亦好識將利益隱藏，亦好得到特首器重，你話公眾會點諗，呢個黑洞可以幾大。<br>公權力一旦失去信任，當執行時定必會引起激烈抗爭，可以想像政府收農地滅村，會發生乜嘢情況，一個失德局長，去執行收地毀村，唔同你死過就有假。<br>現屆政府不斷聲稱解決深層次矛盾，但實情是所有施政都寸步難行，不單止堆填區擴建、新焚化爐全部會打柴，所有涉及多元利益的政策，都冇能力推得郁。<br>幾條梁粉已令成個政府陪葬，實際上已步入不可管治狀態。<br>估計農地醜聞陳茂波會死拖難拖，當傳媒淡忘之後便又若無其事復出，厚住面皮去推銷發展大計，做鍵盤戰士。而立法會議會吵鬧一輪便收工。如果俾佢再一次過骨，香港政治之不可為，已擺在眼前。</p><p>添馬男</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>