<html><header><meta charset="utf-8"><title>賣百佳 - 左丁山</title></header><body><h1>賣百佳 - 左丁山</h1><p>華爾街日報在七月二十日報導和黃有意出售百佳，已聘請高盛及美銀美林為財務顧問，找尋買家。隨後和黃發表聲明，指旗下屈臣氏集團是對「百佳」為主要品牌經營的超級市場零售業務進行策略性評估，以期為股東帶來最大利益，不會為評估設定完成日期，亦不保證達致任何交易。<br>換言之，市場猜測和黃會賣百佳，和黃只係話做零售業務評估。一般坊間意見以為百佳分店多，生意大，一定好好賺，利錢滾滾而來，和黃點會肯賣呀？本欄就講過好多次，全世界嘅超市，包括沃爾瑪、家樂福、百佳、惠康等等超市，稅後盈利率只在2%至4%之間，全靠薄利多銷，並非利錢豐厚嘅生意。百佳在香港有345間分店，2012年之市佔率為33.1%（惠康佔39.8%），2012年銷售總額達217億港元，利潤未見透露，但華爾街日報話如按照牛奶公司（新加坡上市）之2013年市盈率29.5倍及2014年預測市盈率25.9倍計，百佳市值可達30億至40億美元，咁講法，推算返轉頭，百佳嘅利潤大約係一億至億五美元之間，佔和黃集團利潤之百分比，微不足道，但營業額217億，係集團總營業額3954億5.4%，充份證明百佳生意雖大，利潤貢獻甚微，百佳係和黃嘅瘦雞肋，賣不足惜。<br>以MBA課程一個產品分析工具BCG Matrix嚟睇，百佳超市在集團內係低增長、高市佔率嘅業務，在明星、狗、問題兒童及現金牛之矩陣中，算係現金牛，因此業務不需要太多新投資，並可提供現金流給其他業務單位運用，尚有保留價值，不過在今天銀行水浸及超低利率時期，現金流對和黃之邊際價值，已降到極低水平。BCG Matrix自1970年面世以來，雖然飽受學術界批評，話係過份簡單，不少MBA營銷學課本已經將呢個概念摒除，但矩陣之四大分類早已深入四、五代管理人腦海中（每十年一代），且勝在簡單易明，可以幫助我地了解一啲「業務評估」現象。高盛、美林如替屈臣氏集團評估所有業務，或會利用埋GE / McKinsey Matrix，不過呢個矩陣其實過份複雜，內裏還含不少主觀判斷，似乎理論多過實際，唔係個個公司董事能夠明白、掌握嘅。<br>（小註：明星（Star），市佔率高、增長率高；狗（Dog），市佔率低、增長率低；現金牛（Cash Cow）市佔率高、增長率低；問題兒童（Problem Children），市佔率低、增長率高）</p></body></html>