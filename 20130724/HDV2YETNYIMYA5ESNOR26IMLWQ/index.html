<html><header><meta charset="utf-8"><title>中環在線：庫克4:30開工　科企老闆多早起 - 李華華</title></header><body><h1>中環在線：<br>庫克4:30開工　科企老闆多早起 - 李華華</h1><p>勤有功，戲無益，早起鳥兒有蟲吃，呢幾句真言放諸四海皆準！外國傳媒最近做咗個調查，發現美國科企猛人都好鬼早起床，即係大家仲搵緊周公嗰陣，佢哋已經醒晒。<br>好似蘋果行政總裁庫克（Tim Cook），佢同已故舊老闆喬布斯一樣，雞未啼就醒，晨早4點半已經透過電郵發號司令，之後去做運動，5點可以喺健身室搵到佢，例牌最早返工，最遲走。</p><p>邁耶天生麗質</p><p>相比庫克，美國在線（AOL）行政總裁阿姆斯特朗（Tim Armstrong）就比較「體貼」，佢5點零鐘起身後，先睇書同做運動，或者同一樣習慣早起嘅二女傾偈，等到7點先至發電郵叫下屬做嘢，費事擾人清夢。佢仲成日話，呢個世界咁緊張刺激，瞓咁多好大嘥㗎。<br>雅虎靚媽CEO行政總裁邁耶（Marissa Mayer）仲勁，每日只瞓4至6粒鐘，瞓咁少都保養得宜，真係羨慕死人，如果邁耶開班授徒講解保持青春要訣，應該好多人報名。<br>不過佢唔化妝嗰陣，會否好似楊千嬅個素顏師奶look一樣咁嚇人㗎呢？<br>查實本港都有位出名早起嘅富豪，佢咪就係首富李嘉誠，佢講過自己每日5點45分起床，睇完新聞、打一粒鐘高爾夫球、游水、跑步，先至返工。<br><br>李華華<br>mailto:LiWaWa@AppleDaily.com</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>