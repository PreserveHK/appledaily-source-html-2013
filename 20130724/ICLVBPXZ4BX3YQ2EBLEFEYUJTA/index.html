<html><header><meta charset="utf-8"><title>智取大市：超強破頂股　咪走雞 - 晉佳</title></header><body><h1>智取大市：超強破頂股　咪走雞 - 晉佳</h1><p>短線形勢強，就咪逆勢而行，以免阻住自己短炒搵食。橫行幾日後，港股最終方向係向上，噚日仲以爆升形式突破橫行阻力，由於喺股市短線升勢當中，大戶派貨點都要一兩日時間，所以唔會有即時V跌風險，短炒二三線股有空間。<br>策略方面，都係博得一日得一日，直至個市連續兩日跌股多過升股，有派貨迹象先至開始收斂。當然，自己持有嘅股份能夠一路強勢，就揸實由佢跑。</p><p>珠船中線目標3.5元</p><p>噚日投資者最主要追捧近期跌得多或有調整嘅股份，高位破緊頂嘅醫藥股反而升唔起。如果見到有二三線股噚日能夠急升破頂，就證明隻股強上加強。雖然之前晉佳叫大家沽一半珠江船務（560）食糊，但噚日又嚟破頂，高位沽壓唔見沉重，加上向上波幅未見擴大，股份絕對唔似見頂，短線會繼續向上，策略上不妨由中線持有，轉為短線博持續破頂，目標價睇3.50元。</p><p>另外，之前因為出售91無綫而大跌嘅網龍（777），近排連日回購。事實上，網龍賣完仔之後，每股現金應該達到19.40元左右，前收市價只係18.56元，所以回購絕對係除笨有精嘅做法，但係會唔會當股價高過19.40元就停手唔回購呢？又真係有可能。照咁睇，股價短期有可能跌唔落同時又升唔起，可以睇少隻。<br>講咗咁耐短線策略，係咪代表晉佳長線要轉軚呢，又絕對唔係，因為長線訊號仲未由弱轉強。<br>H股指數長線依然維持差勁嘅月線圖MACD雙熊訊號，至於恒指月線圖，MACD似有阻止出現沽售訊號嘅情況，如果後者成功阻止沽售，咁就可能由長線利淡轉為長線利好，到時中長線大手入市為時未晚。<br>事實上，睇中資股估值，就顯示市場根本唔相信中國經濟增長可以年年保七，有關李克強保七論刺激股市爆升，其實都只係顯示大家對於中國領導人經濟宣言嘅信任程度略為增加，長線基本因素其實冇變。如果中港股市要大升，內地經濟就一定要變，變出一道超級見使嘅刺激經濟招數，談何容易？所以，長線利淡訊號變為長線利好訊號，真係會出現先算！</p><p>晉佳<br>本欄逢周三刊出</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>