<html><header><meta charset="utf-8"><title>39億會議費 - 左丁山</title></header><body><h1>39億會議費 - 左丁山</h1><p>星期二科技F帶佢位公子嚟見左丁山，請左丁山評估佢嘅國際學校成績，是否可以申請中大醫學院，原來內地已經有一間醫科大學收咗F公子，不過佢想入中大，人之常情啫，話晒他日做咗內地醫生，好難返港做醫生嘅噃。科技F駐過上海北京，佢位公子跟隨佢到處走，入讀不同國際學校，回到香港亦係讀國際學校，睇落所讀課程成績雖好，弊在缺乏核心，入讀中大醫學院有難度，左丁山勸佢慳番時間，準備北上好過，順便勸告佢：「他日成為醫生，唔好收紅包先醫病人呀！」<br>科技F聽咗，為之失笑，佢話：「左先生，大家無謂天真，內地入醫院睇醫生，無紅包不行，我在北京時送一位親戚入院，得知情人士通知，一早準備咗厚紅包俾專科主任醫生，親戚家人就打點其他，包括埋病房阿嬸，真係派少一封都唔得。入院後，主任不在，來咗一位年輕醫生，佢初作檢驗，就批示親戚驗腦、驗心、驗血、驗這驗那，每樣檢驗都係錢，親戚家人不知所措，我急call主任，一邊拖延時間，主任來到，即刻否決咗十樣八樣檢驗，只係做一兩樣小檢驗，細細聲同我講，俾少少面子呢位小醫生。我好彩還有錢在身，咪又送一封紅包嗰位小醫生，多謝佢關心病人，關心得好仔細囉！」<br>咁講法，他日世姪F咪會收到盤滿缽滿？科技F嘆一口氣：「自己不貪污也會俾上司逼收錢，以示同坐一條船。」大家由此講到GSK在中國涉嫌賄賂事件，科技F話：「既然醫生護士收紅包，你話醫院買藥部門識唔識收吖，外國大藥廠知道中國係世界上最大藥物市場，佢地會唔會入鄉隨俗呀？派完紅包跟住加價咪得囉。還好，外商不賣假藥，賣貴藥不會害死人。醫生不收紅包不醫人就會害死人。」GSK藥廠涉嫌內地違法一事匪夷所思，一間上海旅遊公司Shanghai Linjiang International Travel Agency（紐約時報報導）為世界上最著名嘅大藥厰GSK，Merck，Roche，Sanofi，Novartis做旅遊代理。單係一間GSK，由2007年至今，用咗700間旅行社，營銷顧問公司搞「會議（conference）」就用咗5億美元，搞會議用接近39億港紙？簡直係天文數字，明眼人心裏有數。但呢間Linjiang點解咁有把炮，做晒大藥廠嘅「旅遊生意」呢？又是一個謎。</p></body></html>