<html><header><meta charset="utf-8"><title>電戲道：彭浩翔杜汶澤　滾的誘惑</title></header><body><h1>電戲道：彭浩翔杜汶澤　滾的誘惑</h1><p>彭浩翔、杜汶澤繼續發揮低俗本色、精神百厭，新作《飛虎出征》不單止粗口爛舌，更帶你去滾，懶得理你藝評獎又有機會頒給上屆金獎得主賈選凝。彭浩翔自言基於「十個男人九個滾，剩番嗰個仲諗緊」的大前提下，夜蒲出軌題材，可以無限發揮。正如他對杜老誌夜總會，有一份不可磨滅的情意結。<br>撰文：何永寧、張俊銘<br><br>彭浩翔對原先在灣仔、已於多年前結業的杜老誌夜總會的情意結，來自讀編劇班時的導師林超榮所賜：「我好後悔入行太遲，一路未有去過，一路好想去，我聽佢講，啲老闆真係會帶啲編劇落夜總會，然後大家輪流sell橋，sell得啱就畀錢你，叫你是但揀個女仔，帶返去寫劇本，我係因為咁想入行，但係一入行杜老誌就執笠。」前作《大丈夫》已經是為哀悼杜老誌而寫，今次繼《低俗喜劇》後再被評為三級的作品《飛虎出征》，亦是想滿足一班想滾又不敢去，像自己一樣的觀眾。<br>彭浩翔認為「滾」是男人天性，是長期的事實，但他多次強調並非鼓勵男人去滾，也不否定這事實的存在，他說：「我唔夠膽代表全部男人講，大家都會或唔會去滾，有啲人性格係唔適合去滾，同埋年輕時一班人去滾，唔一定係肉體嘅追求，反而係男性友誼嘅建立，等如一齊出貓、一齊打波有共同話題一樣，滾，係一種變奏。」</p><p>滾是犯罪天性
</p><p>自言後生時經常出入風月場所，半個古惑仔的杜汶澤有另類看法：「未結婚去玩至多叫尋歡，如果結咗婚就係滾，咁睇你有冇條件，條件係要承擔自己婚姻嘅風險，你唔驚老婆走嘅，梗係可以去滾，調番轉唔驚，又未必玩得過癮，唔係純粹生理上需要，而係一種自小有嘅犯罪天性，等如細個鍾意駁嘴，爸媽唔畀你做，但你又要做，包含一種被禁制嘅慾望。」<br>阿澤又為滾下定義：「係唔俾你去做，或者工作、職業唔容許，例如教書先生，好驚畀啲家長、學生撞到，又或者藝人，單身都會驚俾人影到，職業關係，唔能夠做呢樣嘢又去做為之去滾。」他們認同去滾的心態是尋求刺激，彭浩翔說：「因為你有個規則喺度，大家想去挑戰，一定程度似玩入鬼屋遊戲。一班人去夜總會，坐低係傾緊第二啲嘢，雖然一班女仔喺度，最終可能係自己走，其實係一種點綴。」阿澤說：「所以單嫖獨賭太過悲哀，應該係一個歡聚，成班人搵樣嘢玩，好多時就算有女仔喺你身邊，永遠都係望住對面朋友嗰個，男人都係尋求唔屬於自己嘅嘢，去到揀咗，又永遠望住對面嗰個。」阿澤又笑說：「我老婆阿田（田蕊妮）成日俾人問驚唔驚老公去滾，佢話唔驚，有壹仔（《壹週刊》）睇住嘛，亦都係真，我色心又起，又好怕。如果爆咗出嚟冇咗個老婆好淒涼喎！我唔怕觀眾話我衰，我成日驚冇咗個老婆嘛。」</p><p>擺曾志偉上枱
</p><p>對於俗語云「十個男人九個滾，剩番嗰個仲諗緊」，杜汶澤不假思索回應：「我係屬於剩番嗰個，但係我冇諗，諗完都冇乜機會發揮到嘅嘢，無謂諗啦！招致自己煩惱啫。」阿澤一竹篙打一船人說：「80、90年代所有做明星都滾到飛起啦！我泛指80年代所有藝人。我諗你都係問番曾志偉啦！佢都係嗰個年代，佢拍咁多福星片，一定有好多經驗。」<br>彭浩翔笑言也是第十個：「我成日諗就變咗拍戲，喺戲度做咗一次都開心。」電影講飛虎隊出征去滾，明光社之流的衞道之士自然大鬧是導人去滾之作，不過杜汶澤並不認同，他說：「邊度鼓勵到，監獄風雲夠成功，都鼓勵唔到我去坐監。夜總會呢個工業喺香港式微，佢唔係夕陽工業，係冇咗、冇生意，𠵱家有卡拉OK，唔係夜總會，因為冇香港人做，內地人落嚟做，青黃不接，𠵱家啲人係唔願意做小姐。」彭浩翔表示再拍同類題材，是因為可以有說不完的故事：「呢個題材係永恒，等如警匪片亦有好多心態同衝動，尋歡作樂其實有好多心態衝突，一部戲拍唔晒。去滾係一個工具，講友情、講愛情，講家庭都得，呢次講友情。」<br>場地提供：MM/H（銅鑼灣皇室堡15樓）</p><p>【動主播召喚 敢你就來】 <br>立即報名： http://anchor.nextmedia.com </p></body></html>