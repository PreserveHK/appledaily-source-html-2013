<html><header><meta charset="utf-8"><title>「攝影界少林寺」停辦</title></header><body><h1>「攝影界少林寺」停辦</h1><p>【本報訊】有48年歷史的「攝影界少林寺」觀塘職業訓練中心敵不過時代洪流，因嚴重收生不足停辦，歷屆逾百名師生昨晚聚首送別母校。資深攝影記者黃文山是第18屆畢業生，30年來做過電視台、報紙、雜誌，始終難忘學師生涯，「一放學就出去狂影，影到半夜三更，為咗影張靚嘅維港夜景相，夜麻麻由跑馬地行上山頂」。安坐課室聽導師古少成講課，同樣吸引，「古Sir會失驚無神行埋同學個位，扑我哋個頭，問做乜嘢喺度瞓覺，個個都試過」，笑言「最掛住古Sir扑頭」。</p><p>難忘去長洲　學用針孔機</p><p>黃文山初中時代已醉心攝影，畢業後一心向標竿直跑，但亦有人無心插柳柳成蔭。第45屆學生李君浩本來對攝影無甚興趣，「柴娃娃幾個同學話一齊入嚟，我咪跟住報」，漸漸卻被他口中像慈祥母親的導師朱國明感染。他難忘與同學齊到長洲兩日一夜學用針孔相機，「朱Sir將自己間房變成黑房，我哋就好似輪街症咁逐個入去曬相，緊張得嚟幾搞鬼」。偶爾學生耍脾氣，朱Sir竟比他們更有性格，「講句『雞髀紅豆冰』，然後就唔理我哋，自己去食下午茶㗎喇」。<br>雖然「曠課遲到仲多過返學」，但他對母校依舊感情深厚，「好似你返到小學，你會唔會感動？一樣之嘛」。臨別依依，兩人均不捨母校成為歷史，惜觀塘職訓鐵定停辦，「會將呢份感覺放喺心」。</p><p>【動主播召喚 敢你就來】 <br>立即報名： http://anchor.nextmedia.com </p></body></html>