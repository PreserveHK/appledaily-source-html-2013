<html><header><meta charset="utf-8"><title>隔牆有耳：馬唯中M+兼職　掌管水墨畫 - 李八方</title></header><body><h1>隔牆有耳：<br>馬唯中M+兼職　掌管水墨畫 - 李八方</h1><p>台灣總統馬英九有兩位靚女千金，兩人都極為低調，大女馬唯中早前同夫婿低調定居香港消息曝光後，引起唔少台灣傳媒追訪，好想知道呢位第一千金日常生活如何。呢位台灣第一千金似乎想植根香港，加入西九文化區做M+博物館嘅策展人，噚日履新。</p><p>專責建立藏品搞展覽</p><p>西九管理局表示，馬家大小姐係以兼職形式加入，正式職位係策展人（水墨），專責建立水墨畫藏品，從事相關嘅研究工作同策劃水墨畫展覽，不過由於唔係正職，所以佢唔使日日返工咁話喎。至於M+博物館，其實內裏分為當代藝術、水墨同建築設計等等幾個範疇，馬唯中嘅工作似乎都幾重要。<br>驟眼睇，台灣第一千金同M+呢個幾年後先落成嘅視覺藝術博物館冇乜關係，八方搵資料，馬唯中喺美國讀完書後，加入咗國際知名度爆燈嘅藝術家蔡國強嘅工作室，多年嚟工作都離不開藝術，所以加入西九做兼職，雖然係意料之外，但似乎都算情理之中。<br>馬唯中愛藝術，佢妹妹馬元中其實都充滿藝術細胞，喺美國大學畢業後隨姐姐腳步加入蔡國強工作室，加上佢自細都有幫老竇畫賀卡寄畀親友，第一家庭兩位千金藝術天份似乎都真係唔錯，唔知第時馬元中有冇機會嚟埋西九做嘢呢？<br>不過，M+博物館最快2017年先落成，到時馬大小姐仲會唔會留喺香港，睇到呢個博物館啟用，真係未知之數喇。<br><br>mailto:pf_lee@appledaily.com</p><p><br>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24 </p></body></html>