<html><header><meta charset="utf-8"><title>超像真動漫武器　五公斤巨劍現鋒芒</title></header><body><h1>超像真動漫武器　五公斤巨劍現鋒芒</h1><p>小學時代，男生們總愛拿着長間尺劈友互斬；幾年前買港漫送刀劍更係成行成市，或者刀與劍就如初戀，總佔據男生心中一席。「武器屋」賣的，正是質感非凡的超像真武器防具，都出自動漫、電影，甚至仿古製品，店主Rei更亮出一把五公斤巨劍，非靠雙手揮動不可，雖沒開鋒，但氣勢已鋒芒畢露！<br><br>記者：韓繼聰 <br><br>攝影：許有達　<br><br>模特兒：GiGi、PiPi</p><p>動漫系：唯一非賣巨型斬龍劍</p><p>「武器屋」店主Rei自小情迷各式武器，曾經一屋都係藏品，後來更索性以玩票性質開設「武器屋」，只開星期日下午，其餘時間都要電話預約開舖，做小生意為名，分享同好為實，「好多人睇完電影都有興趣珍藏戲中出現過的武器，不過近年更多的是動漫迷，甚至是Cosplayer幫襯。」Rei雖不算動漫迷，但經典漫畫《烙印戰士》卻是至愛，主角手執的「斬龍劍」更是珍藏：「這斬龍劍長133cm，重3.8kg，是專誠在巴基斯坦訂造，再由自己加工，所以是世界獨一，唯一非賣品。」<br>早知動漫係主打，所以特意找來兩位Cosplayer影相，PiPi扮《刀劍神域》的亞斯娜，未必人人識，卻是九十後大熱角色，三把男女主角配劍跟漫畫幾乎完全一樣，只係劍身有顏色，比其他全金屬色的觀感稍差一點。而GiGi扮的《火影忍者》鳴人，大家都應不會陌生，苦無和手裏劍及頭上的護額，平平哋細細件，買來過癮也不錯。兩位都大讚：「武器好真，好重，好有質感，加上用金屬造，影相特別靚，我哋自己造嘅真係冇得比。」</p><p>電影電玩系：極精細「霜之哀傷」
</p><p>講到武器，當然不能不提電影和電玩，訪問途中便遇上熟客阿輝，他和Rei有共同所愛，就是大隻州長阿諾N年前主演的《王者之劍》，造工精美的「亞特蘭提斯之劍」正是在武器屋購入的。「我本身都係兵器迷，歐洲其實都有呢類刀劍賣，但價錢萬萬聲，這裏賣的經濟好多。」雖然多是大陸貨，但武器都由鋼材所造，堅硬有重量，造工要幾精細有幾精細，好像電玩《魔獸爭霸》中的「霜之哀傷」大劍，造型極複雜，實體版同樣一絲不苟，細節跟足，當裝飾藝術品都仲得。另外，當然亦少不了《魔戒》中的史汀劍、戒靈之劍等等，還有一把重5kg的大刀，其實是電玩《太空戰士7》的主角用刀，是店中最重型武器！</p><p>歷史系：廿磅重鎖子甲</p><p>其實古羅馬武器才是Rei愛上武器之始。「我鍾意古羅馬歷史，他們的武器防具都非常有型，自己珍藏的都有三百多件。」而店中賣的便以防具居多，大大個盾牌，比想像中輕得多，細看花紋有點粗糙，以為手工差，卻原來有段古：「古羅馬的盾牌都是人手畫，同樣有點粗糙，所以會跟足。」而鎖子甲和鐵護手甲更是度身訂做的精品，前者由無數鐵圈織成，重達廿磅，大隻如Rei都要有人幫先着到，相信真刀都劈唔入；後者則用鐵片結合鹿皮，人手度身精製，全店最貴，要二千蚊一對，戴上即時感覺斯巴達戰士上身！</p><p>武器屋</p><p> http://www.facebook.com/WeaponHouse <br>長沙灣青山道155-188號天悅廣場一樓127舖</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>