<html><header><meta charset="utf-8"><title>梁漢文糕招　賀壽星德勛</title></header><body><h1>梁漢文糕招　賀壽星德勛</h1><p>【銅鑼灣】歐陽德勛去年娶咗蔡立兒成家立室，結束16年愛情長跑，而噚日係德勛嘅生日，老婆蔡立兒專登喺前日幫佢搞咗個神秘飯局，請咗Big Four成員梁漢文、張衞健、蘇永康同許志安之外，仲有吳國敬同有線主播劉明軒等出席。<br>前晚7點，德勛原本俾老婆蔡立兒捉咗去銅鑼灣行街，行行吓去咗西苑酒家，老婆先爆話為佢準備咗個聚餐，搞到壽星仔德勛不知幾開心，而一班老友亦陸續出現酒家嘅VIP房。另一邊廂，搞手之一嘅梁漢文臨去酒家之前，同老婆林文慧（Karen）去咗Cova買生日蛋糕同朱古力慶祝，令壽星仔不知幾感動。前晚除咗安排切蛋糕，仲叫咗籠壽包畀德勛，餐飯食到差唔多10點。</p><p>生仔順其自然
</p><p>壽星仔德勛噚日正日生日，佢接受電話訪問時婉拒透露幾多歲，只係話：「40歲中間啦，有排未到50。原本諗住生日都係咁過，不過老婆係都要我出街，去到銅鑼灣至知有咁多人到，好surprise！難得咁人齊。生日願望都係希望自己同身邊人身體健康、工作順利啦。」佢話生BB呢樣嘢順其自然喎。<br>採訪、攝影：梁繼光</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>