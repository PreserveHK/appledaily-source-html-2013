<html><header><meta charset="utf-8"><title>中門大開：愛國華人 - 添馬男</title></header><body><h1>中門大開：愛國華人 - 添馬男</h1><p>一件馬尼拉人質事件，令香港人感受到中國務實利益掛帥外交，現實起上嚟都幾得人驚。在峇里APEC會議前，習近平訪問印尼，到國會發表演說，對印尼六十年代及九十年代兩次排華隻字不提，印尼華人所受苦難，共產黨難道一丁點歉意都冇？</p><p>港大教授好天真</p><p>六十年代蘇加諾總統親中，而印尼共產黨勢力也日漸膨脹，引起軍方不滿，在冷戰時期，英美憂慮馬來西亞、印尼赤化，不斷宣傳共產黨會發動政變，而中共背後被指幕後支持馬共及印共。結果蘇哈圖將軍發動政變推翻蘇加諾，政變後拘捕共產黨人，華人被視為共產黨同路人，效忠中共而非印尼，軍方發動全國排華，數以萬計華人被殺害。當時數十萬印尼華人響應中共號召回國，建設祖國。呢批華人離開後，立即失去印尼國籍，變成內地人，首先安置在華僑農場從事勞動，六十年代歷次政治運動中慘受批鬥，被指與外國有聯繫及作間諜，當中不少印尼華人乃知識分子，稍為表現對中共不滿，便受到各種各樣批判。<br>當時有部份人偷渡來港，成為香港人，聚居在荃灣、北角等地，香港人身份構成中，有一部份是東南亞華人，以馬來西亞、印尼、緬甸、越南為主。印尼華人受國情感召，結果如何？愛國二字折騰一生。早幾年新聞報道香港一位老翁偷牛奶，揭發佢係一位28年人蛇，係一個印尼華人，偷渡來港後一直做散工維生，無法聯絡到印尼家人，他估計已被殺。<br>今日共產黨要同印尼打交道，將印尼華人慘痛歷史抹去，所謂國情，永遠係由當權者去界定。六十年代毛澤東輸出革命，用民族主義號召印尼華人，是為國情；現時要尊重印尼內政，已不想再與印尼華人有瓜葛，恍如陌路人，又係國情，最後代價由個人去承受。<br>我們對東南亞華人歷史認識太膚淺，呢方面港大前校長王賡武係研究權威。提起王賡武，在港大新校長風波中，有人以王賡武歷史權威地位，顯示華人學者絕對有能力勝任校長。香港大學教授們實在好天真，王賡武豈止是學者，無疑他是海外華人研究權威，但同時亦是將東南亞華人最高學府之一嘅南洋大學一手摧毀之人，李光耀按照「王賡武報告書」改造南洋大學，改革課程，成功去中國化，最終南洋大學消失成為南洋理工學院，這是一段令東南亞華人知識分子痛心的歷史。<br>至於另一校長黃麗松，亦與南洋大學有關，有機會再交代。港大在英治時代，英國佬用人之蹺妙，大陸再過廿年都追唔上。 <br><br>添馬男</p><p>足本收睇《亂噏24》x 卓韻芝；緊接歡迎「宇宙最強」甄子丹！<br>周一至周五《亂噏24》預埋你： http://bit.ly/appletalk24  </p></body></html>