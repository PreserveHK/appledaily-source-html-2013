<html><header><meta charset="utf-8"><title>蘋機會：iPhone 5深水潛龍　好色防沙</title></header><body><h1>蘋機會：iPhone 5深水潛龍　好色防沙</h1><p>數碼相機專用嘅高級潛水器材，起錶價大多在五位數字，絕非平民玩意！但如果你只擁有iPhone 5或S4，𠵱家佢一樣可變身為深水潛龍！新返潛水殼i-Pix A5，採用超強密封式設計，防沙、防塵，更可深潛56米海底，配合專用廣角鏡同埋多色濾鏡，話之你沙灘打龍，抑或影海底奇景，無有怕！<br><br>記者：陳國輝　攝影：蔡家輝<br><br>模特兒：Nie Fung@Zmodel.com</p><p>深潛56米隨時拍</p><p>大件同笨重，絕對係iPhone用家最難以接受嘅事實！但亦無辦法，要深潛總要多點保護，i-Pix A5已選用比較輕身嘅塑膠及小量金屬物料製作！<br>佢同專業潛水殼類似，除咗機身堅硬，採用密封式設計之外，旁邊更多一粒保險掣，唔驚因跣手跌落地，或者因碰撞而引致手機飛脫，效能上佢更超越一般IPX國際防水標準嘅手機，最強可深潛至56米（180呎）水底，加埋支援水中拍攝實體鍵，就算拎去泰國、馬來西亞玩潛水影相、攝錄，基本上都無問題。<br>最過癮的仲有i-Pix A5的擴展性能，佢本身提供M32鏡頭轉接器，亦可插上M39、M40.5或者M52接環，然後加裝各類特色鏡頭；同時，官方更特別推出UWL-06廣角鏡，以及RF-32PIX及MRF-32PIX兩款濾鏡，無論想拍攝沙灘上，抑或水底嘅壯觀效果，現在只要手持iPhone 5或S4，再加多幾百蚊就做到，何必要使幾皮嘢呀！</p><p>i-Pix A5</p><p>支援手機：iPhone 5、Samsung Galaxy S4（9月推出）<br>可潛水深：56米/180呎<br>顏色：黑、白<br>主要功能：標準腳架螺絲孔、水底實體按鍵<br>加裝配件：UWL-06廣角鏡、RF-32PIX及MRF-32PIX濾鏡<br>查詢：i-divesite（3188 0268）</p><p>裝鏡試拍</p><p>日系兵團落水裸攝</p><p>唔鍾意揹住個殼落水，又並非教主粉絲，其實最好揀部日系防水手機玩裸攝！<br>好似新到嘅docomo SH-07E以及F-06E，就分別配置1,310萬及1,630像素鏡頭，後者甚至具備5.2吋全高清大芒，兼IPX8國際防水標準，可在1.5米水深環境正常操作30分鐘，拎去沙灘水邊影Snap，唔深潛嘅話，絕對無難度。<br>嫌價位過四千太貴，另一部Flip芒防水手機SoftBank 007SH都唔差，除咗機背位模仿數碼相機，摺叠式以及旋屏式設計亦係近年少見；至於入門價，SH-06D更只賣$1,780，雖然推出咗一年，但配備4.5吋芒加埋800萬像素相機，幾部機加埋，簡直係高中低價玩晒！</p><p>查詢：三禾電氣（2374 0618）</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>