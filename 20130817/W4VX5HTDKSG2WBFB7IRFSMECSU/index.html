<html><header><meta charset="utf-8"><title>Edison約志偉飲茶　密謀復出拍戲</title></header><body><h1>Edison約志偉飲茶　密謀復出拍戲</h1><p>【銅鑼灣利園】自從08年淫照事件後，陳冠希（Edison）差唔多有5年冇再拍電影，主要工作都係登台、出席活動同推廣自己嘅品牌服飾。不過，前日Edison就同曾志偉飲茶，似乎想為復出拍片鋪路。<br>前日下晝6點鐘左右，Edison坐七人車嚟到銅鑼灣利園商場落車，身邊唔見平時同佢形影不離嘅台灣女友Ann。着住一身潮服、戴cap帽嘅Edison，一落車已經有個女士等緊佢，然後帶咗佢上樓上間Cova餐廳，其間佢發現有記者影相，露出一個不屑樣。入咗餐廳大約15分鐘又見Edison行返出嚟落樓，佢見到記者仲未走表現得有啲不滿，今次唔只嘴藐藐，仲全程用凌厲眼光望住記者。</p><p>志偉黑面</p><p>Edison原本落樓食煙，正當佢準備點煙之際，曾志偉喺佢身後出現打招呼，原來佢哋約咗見面，之後兩個一齊上返樓飲茶。大約半個鐘後，志偉先行離開，被問到係咪搵Edison開戲，佢笑笑口話：「傾偈啫。」不過當記者問佢劉家良遺孀翁靜晶有冇搵佢幫手向方逸華追債時，志偉即刻黑面好晦氣咁話：「冇呀！」之後上車走人。約5分鐘後，Edison都上返自己車離開。</p><p>據知Edison自淫照一事後，依然有唔少電影劇本搵佢演出，但佢希望復出幕前一炮做到最好，所以一直都係挑選當中，今次可能係佢跟志偉自《無間道》系列後，再度合作。<br>採訪、攝影：楊浩賢、徐錦池、吳耀輝</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>