<html><header><meta charset="utf-8"><title>搵工科目 - 左丁山</title></header><body><h1>搵工科目 - 左丁山</h1><p>上星期某個晚上，走回新亞書院一行，見到不少同學已組成不同小隊，分穿紫、紅、黃、藍等不同顏色T恤，練習叫口號，想來必是預備迎新。8月9日各大學宣佈了招生結果，收到入學通知嘅學生當然歡喜萬分，入唔到嘅，一時為之氣餒，此乃每年八月中一定發生之事，各位應屆文憑試學生最好睇開啲，入到大學第一個志願嘅，恭喜晒，入唔到嘅，咪以「艱險我奮進，困乏我多情」嚟鼓勵自己囉。秘書L嘅表妹三年前係沙田某名校嘅高材生，以為必入中大港大，點知高考失手，八大不入，唯有讀副學士，讀咗兩年畢業，以成績接駁入咗一間英國大學，呢，今年九月返嚟香港入港大，將來搵工，邊度有僱主理會佢高考成績吖。<br>但未來僱主會好理會畢業生讀過乜嘢科目噃，反為主科只作參考。根據美國CNBC電視搵到嘅勞工統計局（BLS）數字顯示，2012年有284,000個美國大學畢業生只能搵到最低工資嘅工作，已比2010年嘅327,000人為少，但比十年前（2002）大增70%，即係話美國依家有好多受過大學教育嘅酒吧酒保與餐廳侍應。<br>讀完四年大學而只能做侍應，讀嚟做乜？中國方面，每年有七百萬個大學畢業生，相當於香港人口，今年係史上最難搵工一年。如果四年後畢業想搵到工，今年嘅大學新鮮人要在九月初選科時選修一啲乜嘢科目？<br>CNBC訪問咗一位在藥廠負責請人多年嘅男士，問佢點樣輔導三位女兒（分別主修化學、傳播及公共政策），呢位男士話：「要佢地選修公開演講（Public Speaking）或戲劇（Theatre）兩科，結果現在三個都搵到好工！」<br>CNBC再訪問不同業界人士，得出一個結論，請大學生無論主修人類學、化學、歷史、數學也好，讀四年大學要必定選修下列五大科目：（一）STEM，即理科、科技、工程與數學有關科目，學會整理數據，像科學家與工程師般理性邏輯思考；（二）商科與經濟，學識現代商業社會之基本運作模式及道理；（三）舞台演戲技巧，識如何發言說話，唔怕醜，將來做演述（presentation）好重要，此中包括Public Speaking、Debate（辯論）在內；（四）專業寫作Professional Writing，在香港嚟講，即是中英文作文俱佳；（五）參加領袖訓練活動；（六）爭取實習機會。各位2013年新鮮人，請注意及之。</p></body></html>