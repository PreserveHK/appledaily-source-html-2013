<html><header><meta charset="utf-8"><title>唱《阿郎的故事》一朝得志<br>李健達悔太囂毀前途</title></header><body><h1>唱《阿郎的故事》一朝得志<br>李健達悔太囂毀前途</h1><p>大家會否記起電影《阿郎的故事》片尾曲《也許不易》的歌詞？「從遠處聽見嘆息的詩，在呼喚着舊日名字」，主唱兼填詞人正是李健達，此曲令他一炮而紅，唱片銷量超越白金數字，成為「白金歌手」，更被東南亞傳媒喻為「許冠傑接班人」，風光之時前呼後擁，似乎一切都來得很易，感覺如坐過山車直衝雲霄。</p><p>為王菲試音</p><p>這一下的刺激，令李健達待人處事變得囂張，他說：「話冇就呃你，邊個年輕人可以抵擋得住嗰種成功感，一朝得志一定會，突然間升上神級，前呼後擁，連小鳳姐（徐小鳳）都叫我幫佢寫歌。」這首歌就是《變色感情》，就連周星馳在《賭俠》中也翻唱過「變色感情誰人留得住，再等癡情回流殊不易，太多淒淒楚楚的心事，你不知道，亦不想講你知。」<br>既是歌手又是幕後音樂人的李健達，機會一個接一個，有次他為初出茅廬的王菲試音，他說：「公司話有幾個新人，叫我聽吓佢哋做唔做到歌手，王菲一唱，嘩，鄧麗君咁靚嘅聲，聾都聽得出佢係得啦，我同公司講呢個好得，當時佢叫做王靖雯，後來寫咗首歌《未平伏的心》畀佢同黃貫中唱。」<br></p><p>「想過尋死」</p><p>李健達受重用，前途似乎一片光明，可惜好景不常，他被公司雪藏，致命原因是不聽話：「可能我囂，公司揀咗歌畀我，我好直接話唔啱我，坦白講，我真係唔係寸，只係有主見。」<br>90年李健達成功過檔黎小田的世紀唱片公司，當時更為同門師兄羅文寫歌，星途似是漸入佳景，但事與願違，唱片公司之後關門大吉，令李健達成為孤兒仔。李健達想過尋死，幸好因膽小打消自殺念頭。相隔24年，李健達快將推出新碟《久音珍經》，他希望可送給天上的媽媽。<br>採訪：黃曉妍　<br>攝影：仇志德</p><p>逢周五隨《蘋果日報》附送嘅時尚美容雜誌《add》雖然早已派完；拎唔到書嘅朋友，可以上番《add》嘅官網 http://hk.add.nextmedia.com睇番足本網上版，除咗有專訪外，仲有好多時裝靚嘢睇！ <br></p></body></html>