<html><header><meta charset="utf-8"><title>食字部：食「一滴香」把火　退休廚出山煲粥</title></header><body><h1>食字部：食「一滴香」把火　退休廚出山煲粥</h1><p>有人唔夠三十歲就想退休，有人到咗退休年齡都堅持唔退休，唔知係咪做廚師特別有成功感，以下兩位大廚退咗休之後，無論點都要出返嚟繼續與廚房再續前緣，重操故業，高舉鑊鏟，並高呼：「誓不退休！」<br>記者：歐陽曉思<br><br>攝影：黃子偉、周旭文<br><br>模特兒：Winkie@Pure Models</p><p>真材實料砂鍋粥</p><p>一見老闆Michael，一副成功生意人相，相當後生，怎看也不像退休大廚，問他今年貴庚，原來50多歲，怎麼會這麼早就退休？「喺挪威太辛苦啦！迫住要退休！」Michael坦言。早在10歲Michael便入行，十多歲當上大廚，20歲左右便成為百樂酒店中菜廳的廚師，23歲時被一位舊同事邀請到挪威當大廚，轉眼間一做便26年。期間Michael在當地曾自立門戶，開設日本菜、泰菜和中菜餐館，以及多間食品公司。50歲時退休回流香港，本打算圓夢讀大學，誰知誤打誤撞又再揸返鑊鏟，重出江湖。「人生的確好得意，好多時都唔到你去控制，想當年我都無諗過會去挪威，咁啱有呢個機會，又覺得自己仲細，可以去闖一闖，點知一去就咁多年。喺挪威退咗休之後覺得生活好悶好Hea，嗰邊自殺率又超高，成個人好灰咁，咪諗住返香港安享晚年，順便讀書，連大學都收咗我㗎啦！點知有次幫襯深圳一間著名砂鍋粥店後，食完一試難忘，後來先發現原來係靠『一滴香』嗰啲一大堆添加劑做出嚟嘅『美味』，嗰吓真係把火，加上朋友又慫恿吓我，咁咪開咗呢間餐廳，順便自己過吓手癮，因為做廚真係好過癮㗎！」<br></p><p>這裏叫「八斗」，其實有才高八斗和藝高八斗之意，主打廣州、深圳流行的潮汕砂鍋粥。元朗區的食肆競爭大，要打響名堂，Michael就跟足地道潮州生滾粥的做法，用砂鍋，並一定要用潮州出品的砂鍋，「潮州砂鍋傳熱特別好，夠快，保溫能力高。」Micheal說。本以為砂鍋只係普通Size，誰知端出的砂鍋粥比我的頭還要大，一打開，發現是龍蝦和肉蟹粥，整煲都是肉，材料豐富。而這裏的鮑魚、蝦、蟹、泥猛、花蛤等海鮮配料更是每日從流浮山新鮮運來，怪不得如此鮮味！Michael還堅持用生米明火煲粥，用猛火煲粥至七成半熟時，才下配料，過程中須不斷攪拌以免黐底，最重要是這裏誓不落味精，粥裏的鮮味全部從Michael口中的調味四寶而來，即潮州菜頭、香菇、花雕和花生醬，少一樣都唔得，再加上新鮮海鮮，可以日日炮製天然鮮味的招牌砂鍋粥。3</p><p>八斗砂鍋粥茶餐廳</p><p>（2442 9987）<br>地址：元朗鳳琴街金龍大廈22號地舖16號<br>＊砂鍋粥每晚六點後供應，粥底$10/位，每款海鮮粥必須柯打四両配料或以上。</p><p>工廠區嘆大師級西餐
</p><p>另一個永不言休的大廚叫Peter Fong，曾於香港喜來登酒店任職副行政總廚超過20年，最擅長煮法國、意大利及西班牙菜，因大酒店有年齡限制，所以Peter亦被迫退休，之後曾在其他西餐廳工作，年前認識Amuse老闆William，William吃過Peter的手勢後一試難忘，所以便邀請他打理Amuse。「我從來都唔想退休㗎，但酒店有制度，好難好似出面咁無退休年齡限制，所以被迫要走，真係好無奈！我又真係好鍾意煮嘢食，退咗休後都唔想百無聊賴，好彩喺喜來登嗰度，扒房、西餐廳等乜都做過，輪住做唔同嘅範疇，所以都叫做有啲價值！就算退咗休出到嚟都有人請，真係好好彩！」咁打算做到幾歲？「我想做到無人請為止，不過就算真係退咗休，都會喺屋企繼續煮嘢！」<br>有Peter坐鎮，Amuse的食物水準當然有番咁上下，而他對用料也非常有要求，食材有七八成都由外國進口，例如豬鞍扒指定要用西班牙Iberico BB肉，其他的絕不選擇，當日我們就叫了個豐富晚餐，前菜選了法式鵝肝批雜菜沙律，每口也嚐到鵝肝的豐腴，醬汁加了少少黑醋，把普通的沙律增添香味，頓成靈魂所在。主菜就選香烤智利鱸魚配迷迭香檸檬牛油汁，魚肉嫩滑，醬汁微酸，不太肥膩。這裏除了食物做得出色之餘，環境氣氛和招呼都好好，Amuse是少數在荔枝角區走豪華裝潢的法國餐廳，浮華的歐陸式設計，真的沒有想過在工業區內找到，所以開業一年，也有不少人自動摸上門。</p><p>Amuse（2997 9098）</p><p>地址：荔枝角長沙灣道909號地下</p></body></html>