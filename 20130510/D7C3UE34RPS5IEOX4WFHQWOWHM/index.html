<html><header><meta charset="utf-8"><title>隔牆有耳：禿鷹嗜用牛刀殺雞<br>重案組變濫查組 - 李八方</title></header><body><h1>隔牆有耳：禿鷹嗜用牛刀殺雞<br>重案組變濫查組 - 李八方</h1><p>從前一聽到「重案組」出動，都會覺得案件極端嚴重，唔係謀財害命，就一定係姦淫擄掠。不過，自從禿鷹接手管警隊之後，香港治安日趨太平，近年「威脅」香港治安嘅大案，往往喺一啲遊行示威「政治案件」，重案組都開始轉型，由「習近平××」塗鴉案，到點樣證明遊行集會係非法集結，全部都交由重案組跟進。就等八方同大家做一輯「重案組奇案大搜查」。</p><p>示威案要就時間落口供</p><p>前日，警方拘捕佔中義工陳玉峰，話佢「協助組織未經批准的集結」、「參與未經批准集結」，呢單大案，係由「港島區重案組1A隊」主理，抽絲剝繭查足22個月，終於將最後一位疑人「低調」緝捕歸案。<br>今個星期，城大班「城管」空群而出抬走向狼英示威嘅學生，其間有「城管」聲稱被推跌，有人話係「城管」插水，世紀大茶飯，警方本住服務為本精神，列作「襲擊案」，派出深水埗警區重案組一隊全方位大偵查。<br>馬鞍山上月三度出現「習近平××」塗鴉，呢件係國家大事，沙田警區重案組當仁不讓，派出幹探守株待兔，終於捉到個犯，如果下次有「梁國雄××」塗鴉，警察要用同樣規格先好呀。<br>八方請教過資深大Sir，話要出動重案組，不外乎資源調配。例如「習近平××」塗鴉案，係因為疑犯連環犯案，所以要交畀重案組。呀，咁點解噚日喺大埔嘅連環高空擲物案，又只係由特遣隊負責呢？又原來示威案，一般有好多人要落口供，由於刑事調查隊一般返一日、放一日，好難夾到時間落口供，所以咪由重案接手囉。<br><br>李八方<br>mailto:pf_lee@appledaily.com</p></body></html>