<html><header><meta charset="utf-8"><title>隔牆有耳：<br>狼英催眠　吳得掂醒神睇股 - 李八方</title></header><body><h1>隔牆有耳：<br>狼英催眠　吳得掂醒神睇股 - 李八方</h1><p>狼振英噚日出席立法會答問大會時長篇大論，加埋悶到震的說話音調，不但保皇派議員頂佢唔順，連佢個「大腦」、中策組首席顧問邵善波都進入休眠狀態，開會頭半個鐘，已同行會召集人林煥光、行會成員鄭耀棠頻頻釣魚。<br>難得有位教育局長吳得掂開會期間鬼咁精神，原來佢猛用手機贒實股市上落，醜態俾人拍低斷正，會後即俾大批記者追問係咪睇股票。阿局長口窒窒咁話：「我唔係，我通常呢，開會之前呢，都會睇睇最新嘅news，一啲特別嘅香港嘅知識。」問到佢係咪用彭博（Bloomberg）電話App睇股票，局長話：「我都唔知，我睇咗好多唔同嘅pages。」當記者攞幅撮圖畀佢睇求證時，局長就猛話「唔係呢個」，快閃離開立法會。</p><p>發叔狼英講鴨興起</p><p>答問大會另一樣醒神嘢，就係Rubber Duck。鄉議局主席發叔話隻巨鴨來港，即為香港人帶來無限歡樂，問狼振英「有冇值得政府參考嘅地方？」狼英即自爆上周六主持策發會時，其中一位委員用咗唔少會議時間分析呢隻鴨，自言覺得呢隻鴨「好值得分析總結，學習仿效」。狼振英講到興起，仲透露狼太不惜喺屋企翻箱倒櫃，都要搵番廿幾年前仔女玩嘅膠鴨出嚟喎。</p></body></html>