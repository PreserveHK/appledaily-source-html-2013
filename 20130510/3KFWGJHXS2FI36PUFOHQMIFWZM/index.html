<html><header><meta charset="utf-8"><title>城城林峯帶挈<br>苟姑娘千語BB勁賺百萬</title></header><body><h1>城城林峯帶挈<br>苟姑娘千語BB勁賺百萬</h1><p>藝人出騷價向來與人氣掛鈎，苟芸慧和吳千語近日出騷話題不離感情事，更成廣告客戶搶手貨。過去兩個月，苟芸慧和吳千語分別出席了10個和11個活動。被指攻城趕走熊黛林的苟芸慧，雖被冠上小三惡名，但塞翁失馬，出騷價由3萬8千元升至10萬，過去兩個月，城城帶挈下她百萬落袋。至於獲林峯「七愛」傳情的吳千語，也由5,000元廉價升到6萬，千語BB速賺66萬，當然樂做「吳七愛」。</p><p>緋聞從前被指破壞藝人形象，不過時移世易，現在緋聞對女藝人來說是生財工具，熊黛林出道後黐實男友郭富城上位，密密吸金，然而隨着富黛戀玩完，被傳是小三的苟芸慧（苟姑娘）乘勢攝位，成為廣告客戶搶手貨，最新騷價暴升至每次10萬元。而熱戀中的吳千語經常掛男友林峯在嘴邊，她現在每次出騷價也漲至6萬。過去兩月，苟姑娘和吳千語分別出席10個和11個活動，各自豬籠入水。</p><p>苟姑娘減去六磅</p><p>今年3月，有指城城座駕在苟姑娘的西環寓所樓下出現而爆緋聞，近日七年「富黛戀」玩完，苟姑娘雖未立即升呢頂替，但緋聞已為她省靚生財招牌，每次現身活動，記者都追問她與城城的緋聞，馬上令苟姑娘的騷錢暴升。據知苟姑娘之前身價只是每次3萬8千元，但自與城城傳緋聞後，身價火速飆升到10萬，足足兩倍多。過去兩個月，苟姑娘連出10次騷，荷包即袋一百萬。由於她是無綫經理人合約，即使抽佣三成，她獲城城帶挈都可淨袋70萬。</p><p>29歲的苟姑娘除荷包腫脹，身形都不斷膨脹，有指無綫勒令她一周速減10磅，苟姑娘昨到尖沙嘴某纖體公司做療程，然後再做gym，記者昨致電苟姑娘，她說：「我通淋巴，兩日減咗六磅水，身體去水去得好快。」有指她攻城後財源滾滾，她說：「真係冇計，我對錢冇乜概念，賺咗交父母幫我管理，我喺加拿大都要報稅，暫冇置業計劃。」她表示出騷都只是聽從公司安排。<br>另一憑緋聞上位的吳千語，19歲的她自今年2月與林峯戀戰沖繩，回港後人氣急升，馬不停蹄出騷，過去兩月出席了11個活動。千語BB最初出騷價為5,000元，甚至只取贈品求曝光，但變身峯嫂後騷價一躍升至6萬，足足12倍。以她兩個月內出席11個活動計，即賺66萬元，而其公司則抽佣五成，約袋33萬。過去女星靠聲色藝上位，但現今只要泊到人氣男星，身價便可輕易升級。<br></p><p>千語提林峯甜笑</p><p>千語BB昨到鑽石山出席母親節活動，後日母親節，問她可會對林峯媽咪有所表示？她說：「大家各自同家人食，禮物就互相幫手揀，我想買飾物做禮物，但未睇啱。」原來她未正式拜會林峯家人，她說：「公開場合見過林媽媽，大時大節都有傾電話，正式拜會同食飯未試過。」有記者問到林峯可是千語BB的最佳甜品？甜笑不停的千語說：「我好鍾意同身邊人分享美食，share會開心啲嘛。」<br>採訪、攝影：藍文浩、丁寧</p><p>話你知：靠緋聞密密出騷</p><p>苟芸慧和吳千語借戀情上位，兩月內密密出席品牌活動已賺百萬，分分鐘比拍劇拍電影酬勞還要多，當中兩人見報都是講緋聞居多。有沒有演藝代表作根本不打緊，最重要還是要有緋聞代表作。</p><p>逢周五隨《蘋果日報》附送嘅時尚美容雜誌《add》雖然早已派完；拎唔到書嘅朋友，可以上番《add》嘅官網 http://hk.add.nextmedia.com睇番足本網上版，除咗有專訪外，仲有好多時裝靚嘢睇！ <br></p></body></html>