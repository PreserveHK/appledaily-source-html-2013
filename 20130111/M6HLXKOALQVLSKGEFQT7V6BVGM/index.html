<html><header><meta charset="utf-8"><title>狂開分店惡果終浮現<br>周大福唱淡　同店銷售再跌</title></header><body><h1>狂開分店惡果終浮現<br>周大福唱淡　同店銷售再跌</h1><p>【本報訊】近期珠寶股復蘇概念熱炒，龍頭周大福（1929）卻公佈了一份差過市場預期、兼跑輸同業的第三季度（10月至12月）營運數據，整體同店銷售按年跌8%，相較同期已回復增長的周生生（116）及六福（590），顯得斯人獨憔悴。周大福管理層預期，同店銷售仍要「跌多一季」，分析員形容這是集團前年勁開分店谷上市後的結果。<br>記者：吳綺慧</p><p>德銀原本預期，周大福第三季整體同店銷售可恢復至持平水準，看法較淡的花旗則估跌7%。周大福在過去兩個月由於炒銷售復蘇，股價已累升了30%，有分析員相信其股價今日將難逃一跌，甚至「陀衰家」，拖累整個珠寶股板塊表現。</p><p>分析：資金或換馬周生生</p><p>珠寶股在10月黃金周慘遭銷售「滑鐵盧」後，11、12月已迎來不俗的復蘇，但周大福表現卻未能緊隨大市。如分拆逐個月計，周大福11月同店銷售僅回復持平表現，但12月又再轉跌，其中香港市場仍保持低單位數的升幅，但內地同店銷售跌幅卻達到雙位數字，令人大跌眼鏡。<br>有零售分析員相信，周大福上季表現如此偏離市場同行，很大程度是由於基數太高的關係：「佢前年12月啱啱上市，之前開多咗好多舖頭谷生意，所以比較基數較其他同業高好多，𠵱家咪要承受返個惡果囉！佢現時的復蘇速度，足足比人慢咗一季。我估投資者會換馬去估值平啲、表現又好啲嘅周生生或者六福。」<br>另外一名分析員亦表示，早已計及周大福基數高的問題，但想不到內地情況會「咁弱」：「12月份內地大部份的百貨公司、服裝零售都已經回復一定增長，周大福仲跌緊雙位數，而且銷售量都跌。公司都冇乜特別好嘅解釋，只係話經濟仲係麻麻地，賣少咗黃金咁。」</p><p>今季續開45至50間分店</p><p>周大福管理層在分析員會議中透露，1月份至今，香港同店銷售維持輕微升幅，但內地依然未見起色，仍跌緊雙位數。集團董事總經理黃紹基預期，整體同店銷售至少會「跌多一季」，要今年4月起才開始有較理想表現。<br>至於為何跑輸同業，財務董事鄭炳熙解釋：「我哋基數比其他同行高好多，而且大家嘅策略唔同，我哋重視收入的質量，傾向賣多啲珠寶鑽飾來維持好的利潤水平，我哋唔會評論市場上其他對手的表現。」<br>周大福第三季度整體營業額只增長4%，較上半年度的6%為慢。公司期內開設零售店70個，至總數逾1800個，今季仍繼續開店45至50間，主要集中在內地。</p></body></html>