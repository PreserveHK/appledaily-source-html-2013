<html><header><meta charset="utf-8"><title>中環在線：<br>亞視春晚　買枱加價43% - 李華華</title></header><body><h1>中環在線：<br>亞視春晚　買枱加價43% - 李華華</h1><p>央視春晚係每年重頭節目，亞視近年亦搞春晚，但下月2號喺大埔大本營搞嘅春晚，似乎唔係睇表演咁簡單，仲有啲「揼心口」成份。友人近日收到亞視春晚邀請信，問佢認購幾多圍，每圍5萬大元，以每圍10人計，每位盛惠5000蚊，夠請廿人幫CY遊行喎。<br>聽聞舊年亞視春晚每圍收3.5萬，即係一年加價43%，食乜咁貴呢？食材成本加幅真係咁驚人？友人話未收到菜單，但好似係亞視廚房自家出品。<br>暫時未知亞視春晚有乜巨星坐鎮，只聞中聯辦到時會有人畀面出席，聯誼聯誼。對家TVB（511）冇話有樣學樣搞春晚，佢哋興每年底搞節目巡禮，請廣告客戶食番餐咁㗎。</p></body></html>