<html><header><meta charset="utf-8"><title>好不主席：結婚紀念日 - 盧先亞</title></header><body><h1>好不主席：結婚紀念日 - 盧先亞</h1><p>泛民聯署提出嘅彈劾特首議案，意料之中，無功而回，然終究寫下歷史一頁，且意外觸動另一項彈劾男士包二奶的動議。傳媒報道如下：<br><strong> 「民建聯的蔣麗芸再次對動議表示遺憾，認為立法會針對男士包二奶事件已討論很多次，就算在法庭都不能『一控多審』。她又質疑啟動彈劾的理據，認為男士若有二奶，又豈會邀約老婆到愛巢。<br>對於泛民議員質疑男士曾向老婆表示，沒說過自己包二奶，蔣麗芸認為，男士婚前否認包二奶，並非在婚禮期間。她又認為男士以沉默封口回應二奶問題，是「人之常情」。 <br>至於男士交代何時包二奶時被質疑講大話，蔣麗芸認為，只是「無心之失」，十多年前的事難以記起，她又說，很多男士（據了解，包括埋佢老公）也記不起結婚紀念日。」</strong> </p><p>元秋大勇　金句陸續來</p><p>當然，上述只是網民戲謔之作，不過元秋狀態大勇，往後名言金句必定陸續有來，只怕我哋應接不暇，講真，有時都真係要多得佢。<br>政商中人都是日理萬機，公務繁重之輩，更要穿梭各國，因此唔記得結婚紀念日確係何奇之有？而一旦連這麼重要的日子都可以記不起來，咁就發達囉！皆因之後就可以海闊天空，從心所欲。首先CY就係因為未必記得結婚紀念日，所以亦會唔記得埋個花棚。而引伸借用，𠵱樣句式「好多男人，都記得唔清楚（結婚紀念日）啦，何況個XX。」基本上是萬能蘇、百合匙，完全可配搭不同的行為詞組，並適用於任何場合，總有一款啱晒你（不過冇「妳」份）。<br>譬如說，董生可以話：「……何況八萬五？」貪曾當然就係「……何況租咗深圳東海花園嘅豪宅？」唐唐版本可以係「……何況係課外活動？」又或「……何況挖深咗個大窿？」至於現屆膠官當亦能活學活用，劏房波係「……何況劏咗咁多房？」吳得掂就梗係「……何況記得自己係教育局局長？」出師未捷嗰位「……何況用政府津貼租番自己嘅單位？」（早講，可能唔使身先死）蒸發強咪就係「……何況加印花稅前賣樓？」天下男人，包括大大哥唔使問就係「……何況唔覺意偷食？」<br>我既為男士一分子，謹向元秋致意，何況……前兩年，我真係唔記得咗結婚紀念日呀，家陣仲唔有恃無恐！<br><br>盧先亞</p></body></html>