<html><header><meta charset="utf-8"><title>異動空間：智能交通突破圓底 - 魏力</title></header><body><h1>異動空間：智能交通突破圓底 - 魏力</h1><p>港股昨再現減持訊號：雖然恒指早段再創23477的19個月新高，但似乎屬假突破，午市沽壓極大，唔少股份急升一成後倒跌收場，加上成交達928億元，比1月2日大升市時更高，反映唔少散戶已加入掃貨，大戶派貨味道甚濃。此外，牛證街貨仍遠高於熊證，短期大震倉機會唔低。<br>魏力昨推介比亞迪電子（285）最多漲9%，埋單都升5.8%；反觀中國無線（2369）急插5.2%，反映估值平貴絕對影響表現，後市比亞迪電子仍睇高一線。<br>資金狂炒新能源股，但另一國策已靜靜起革命，就係智慧城市發展。國家信息局局長表示，十二五期間建設智慧城市的投資總額將達5000億人仔，受惠行業包括智能交通、醫療訊息化、雲端計算等範疇。早前推介的金蝶國際（268）可望受惠，中國智能交通（1900）亦是可藉國策，今年股價大翻身的選擇。<br>雖然去年中期純利倒退64%，但撇除購股權開支因素，實賺4790萬人仔，按年減39%。值得留意是公司新定單額達14.8億元，較去年初飆1.3倍，未完成合約近22億元，創上市新高，為今年盈利復蘇埋下伏筆。走勢上，過去一年周線圖形成超級大圓底，昨大成交漲6%，正式突破圓底頸線，量度升幅可見2.40元。<br><br>魏力<br> http://www.facebook.com/2012jason </p></body></html>