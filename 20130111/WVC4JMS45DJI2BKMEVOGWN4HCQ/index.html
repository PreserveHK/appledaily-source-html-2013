<html><header><meta charset="utf-8"><title>中環在線：<br>從新聞之花到阿珠媽 - 李華華</title></header><body><h1>中環在線：<br>從新聞之花到阿珠媽 - 李華華</h1><p>新年伊始，除咗港股生猛晒，股民旗開得勝之外，金融圈亦有好多好消息，由「新聞之花」轉為法巴「輪后」嘅趙海珠，噚日早上誕下龍仔BB，以後唔可以叫佢珠珠，要改口叫佢做阿珠媽了。恭喜晒！</p><p>遺傳媽咪靚樣</p><p>阿珠媽預產期本來係月中，上月初開始放產假等B仔出世，佢原先打算自然分娩，點知BB個頭仔太大，要改為開刀生，BB噚日朝早出世，重七磅十，都幾重磅，但未算係巨B。<br>睇BB張相，佢一定係遺傳咗媽咪個靚樣，相當趣致可愛，常言道，阿女係爸爸前世情人，按照呢個道理，BB仔應該好黐阿媽，阿珠媽以後應該會好唔得閒。BB仔1月出世，屬於「大B」，過兩年申請入學應該好有優勢，可以煩少樣嘢。<br>其實，趙海珠冇做新聞之花六、七年咁耐，佢06年尾離開無綫，過檔法巴做上市衍生產品部聯席董事，變成輪后，經常出鏡介紹窩輪產品。<br>佢前年11月同從商嘅男友拉埋天窗，兩人仲好捨得使錢，請咗80位親友飛去印尼峇里舉行婚禮，轉眼連仔都生埋。趙海珠今年先至31歲，要三年抱兩，甚或四年抱三應該都冇乜難度。<br><br>李華華<br>mailto:LiWaWa@AppleDaily.com</p></body></html>