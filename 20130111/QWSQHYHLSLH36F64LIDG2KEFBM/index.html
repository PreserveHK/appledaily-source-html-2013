<html><header><meta charset="utf-8"><title>智取大市：炒落後　還是俄鋁好 - 晉佳</title></header><body><h1>智取大市：炒落後　還是俄鋁好 - 晉佳</h1><p>噚日一批強勢股急升之後再急回，例如新能源股份，上晝升十幾巴仙，下晝可以急回到幾乎冇升跌，至於所謂頁岩氣概念股，更加越跌越有，但係望番恒指，仍然有百幾點升幅。市況咁陰陽怪氣，睇嚟又進一步接近見頂，問題係咪即時見頂咁解，呢個晉佳真係唔敢估，但各位絕對要處於戒備狀態，心態上唔好以為市旺啲錢好易賺，就心雄加注。</p><p>美國鋁業（Alcoa）啱啱公佈2012年第四季業績，成功轉虧為盈，賺2.42億美元，符合市場預期，公司預計今年中國需求增長，會令鋁價反彈；至於上季銷售額就微跌1.5%至59億美元，好過市場預期。美鋁仲預測今年全球鋁材需求將增長7%，高過長期平均增長預測嘅6.5%，即係估整體行業會好轉。美鋁業績好，帶挈埋中國鋁業（2600）股價噚日反彈6%，收報4.07元，追落後表現唔曳喎。</p><p>中線目標7元</p><p>睇番倫敦金屬交易所（LME）2012年鋁現貨均價約為每噸2021美元，呢個價位令到唔少鋁生產企業叫苦連天。𠵱家鋁價大概升到去每噸2100美元左右，短期喺2050美元有強大支持，年初開頭唔錯，預計今年情況會比舊年好。<br>隨着中國經濟回穩，唔少人睇好鋁價可重返上升周期，喺咁嘅環境下，連中鋁股價都爆上，晉佳嘅愛股俄鋁（RUSAL，486），基本因素仲好啲，冇理由唔得啩。</p><p>之前推介俄鋁時，講過佢同中鋁比較，勝在生產成本低，毛利率較高。比較舊年上半年，俄鋁毛利率18%，中鋁只得0.3%。俄鋁上半年盈利大跌95%至3700萬美元，主要原因係有一項非流動資產減值2億美元，撇除此非經常性項目，面對相同行業環境之下，俄鋁嘅盈利能力相對會較高。<br>至於對鋁價嘅敏感度，俄鋁亦比中鋁高。鋁價見底回升機會大，俄鋁業績應該能夠大翻身，如果正如個別分析員預期，鋁價可以好足3年，俄鋁更加係長期持有佳選，中線首站睇7蚊。</p><p>晉佳<br>本欄逢周一、三及五刊出</p></body></html>