<html><header><meta charset="utf-8"><title>隔牆有耳：<br>港人熱血　逼爆捐血站 - 李八方</title></header><body><h1>隔牆有耳：<br>港人熱血　逼爆捐血站 - 李八方</h1><p>香港人，勝在夠「熱血」！連日緊急呼籲後，紅十字會全港八個捐血站噚日大排長龍。好似銅鑼灣捐血站，噚晚仲有幾十人排隊等捐血，捐血站最終要延長服務時間。八方現場發現，裁判官杜浩成都唔介意輪候三個鐘，做個「熱血」中年，但佢話唔方便接受八方採訪；電台節目主持曾志豪亦喺facebook留言：「我要輪145號籌啦！香港今天很熱血！」</p><p>紅十字會輸血服務中心顧問醫生李卓廣同八方講，前日捐血人數已由低位平均每日僅800人，回升至約1,200人，比平日增加兩成，估計噚日情況差唔多，感謝市民伸出援手。佢話如果捐血人數維持每日約1,000人，中心嘅血液存量就可以回復正常約八至九日嘅供應。但佢強調，血液冇代替品兼有期限，而且天氣仲有排凍，農曆新年又臨近，呼籲市民繼續熱血、繼續捐血。</p></body></html>