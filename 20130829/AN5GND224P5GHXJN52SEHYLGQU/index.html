<html><header><meta charset="utf-8"><title>電視撈飯：星夢幫進軍《老表2》鄭俊弘羅鈞滿鬥唱鬥戲</title></header><body><h1>電視撈飯：星夢幫進軍《老表2》<br>鄭俊弘羅鈞滿鬥唱鬥戲</h1><p>由郭晉安、王祖藍、萬綺雯同王菀之主演嘅《老表，你好嘢！》，今年初播映時叫好叫座，無綫決定原班人馬開拍續集。喺《老表》入面，祖藍、陳嘉佳（細細粒）、王菀之同陳明恩有隊歌唱組合「Oh  Baby」，聽聞今次《老表2》會加重歌唱比賽戲份，由於近期無綫唱歌比賽《星夢傳奇》好收得，監製有意拉攏《星夢》一班參賽者加入《老表2》演出，包括高分王鄭俊弘、羅鈞滿、何傲兒、張景淳同李璧琦等，等佢哋喺新劇中發揮吓歌唱天份。《老表》加《星夢》，聽落真係好有睇頭！</p><p>好鬼興奮</p><p>噚日問到《老表2》監製黃偉聲，係咪有構思搵埋《星夢》參賽者拍續集，佢話：「𠵱家劇本仲喺創作階段，我哋唔排除呢個可能。」對於有機會參與《老表2》嘅鄭俊弘同羅鈞滿噚日喺電話聽到都好興奮，鄭俊弘話：「好有興趣，可以唱歌同拍劇，一舉兩得。」羅鈞滿就話：「唔好話唱唔唱歌，有得參與呢部劇都好開心，之前我都有喺myTV睇番晒成部劇，因為自己好少參與呢啲輕鬆劇，所以好想有機會參與。」<br>《老表2》出年3月開拍，由之前20集加到25集，原本無綫想搵埋張敬軒演出，同王祖藍爭王菀之，但聽聞軒仔出年5月要同黃秋生演舞台劇撞咗期，所以未必能夠成事。<br>版主：陳基征</p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24  </p></body></html>