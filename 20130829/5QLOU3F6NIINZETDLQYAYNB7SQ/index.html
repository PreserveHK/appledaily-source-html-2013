<html><header><meta charset="utf-8"><title>要窮先要扮有錢 - 曾志豪</title></header><body><h1>要窮先要扮有錢 - 曾志豪</h1><p>如何才能證明自己是窮人？真接訴苦「我窮到燶」，No，你只會被人插到燶，因為人的特性，喜歡鬥窮鬥慘，「你咁都叫窮？」再搵錯處找出你不窮的證明。<br>如果你要被人認同你是窮人（對，香港這個城市，連窮都要攞V認證否則便會死得好慘），你便要扮有錢。對，非常矛盾，如果你要窮，便要扮有錢，充大頭鬼。<br>例如上網晒一張周身名牌的相加一句晒命caption「諗唔到着咩衫求其攞件CK啦」，然後你便會得到無數網民「賜死」諷刺：「×你CK開倉剪牌衫咋啩」、「我樓下個看更都着CK啦扮有錢就買過件啦」、「嘩人地可能成個月唔飲唔食先買到一件CK仲要日日着咋！」<br>如果你能show一件「GK扮CK」效果更佳，「嘩！原來係東門GK，窮就咪L扮有錢啦死cheap精！」恭喜你，你得到網民的認同，你是一個扮有錢的真窮L，即使着住CK接受電視台訪問呻窮也有免死金牌，「哦，個條着CK扮有錢的窮L嘛。」<br>同樣道理，「高達牛肉」家庭只要轉換口吻：「我地屋企好有錢㗎，三個人但搵成一萬二千蚊係一萬二千蚊喎！交完租每人可以有成幾千蚊洗真係個個月都洗唔晒。三個人住成一百呎嘅屋，三個人一百呎喎！大佬真係講出嚟驚人妒忌啊，大成咁真係玩捉迷藏可以玩成日有排匿。我老公係做中港生意嘅……即係中港司機，我本身就係物流業嘅……即係兼職速遞，收入真係好好景㗎！」搞掂，你愈扮富貴，網民便會幫你踢爆你係充有錢其實係窮L一名。<br>充大頭鬼和扮窮之間，應該怎麼選擇？我告訴你，充大頭鬼最多俾人笑，但扮窮卻會被人插死，而且插你的人還會說自己其實「懷着悲憫」，正啊喂，悲憫地插你！</p></body></html>