<html><header><meta charset="utf-8"><title>中環在線：唔信陸東「跌價論」郭鶴年仔女　撐場買嘉里樓 - 李華華</title></header><body><h1>中環在線：唔信陸東「跌價論」<br>郭鶴年仔女　撐場買嘉里樓 - 李華華</h1><p>星級基金經理陸東最近預期未來兩年樓價由高位跌一半，地產商就冇有怕，真金白銀拎錢出嚟買番自己公司嘅樓盤。嘉里建設（683）大股東郭鶴年長子郭孔丞上周四辭晒主席同執董職務，佢噚日就同家族成員斥資1,639萬元，買入嘉里喺土瓜灣港圖灣一個單位，為自己友打氣。<br>郭孔丞噚日同家族成員買入港圖灣38樓一個實用面積890方呎嘅單位，實呎超過1.8萬元。根據資料，對落一層相同單位之前以超過1,500萬元成交，高一層貴啲好合理，反映大股東家族成員買番自己樓都冇乜着數。<br>郭孔丞胞姐郭綺光亦鍾意買嘉里樓。郭小姐舊年8月曾經拎超過3,600萬元出嚟，買入嘉里喺跑馬地紀雲峰一個實用面積1,460萬呎嘅單位，加埋一個車位。郭小姐其實唔係首度支持自己人，前年亦拎過3,500萬元出嚟，買入嘉里同市建局合作興建嘅西環縉城峰兩個過千呎單位。</p><p>大劉至親輪流買華置樓</p><p>除咗郭鶴年家族成員鍾意買番自己樓，華置（127）主席劉鑾雄（大劉）嘅紅顏知己同家人亦鍾意買番華置樓，力撐公司出品。大劉胞妹劉玉珍、甘比同埋呂麗君母親，由舊年至今，就先後各自買入一個華置位於灣仔嘅壹環單位。<br><br>李華華<br>mailto:LiWaWa@AppleDaily.com</p><p>一副24字的對聯影響蔡瀾一生，今集《亂噏24》，蔡瀾為你逐句解釋！<br>點擊以下連結，全集即時重溫！<br> http://bit.ly/appletalk24 </p></body></html>