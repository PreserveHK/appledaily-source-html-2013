<html><header><meta charset="utf-8"><title>四哥有愛滋潤　載女掃面膜</title></header><body><h1>四哥有愛滋潤　載女掃面膜</h1><p>【灣仔】四哥謝賢曾經同拍拖多年、月中就28歲嘅女友CoCo傳過分手，原來佢哋仲係打風都打唔甩，日前夜晚8點幾，四哥就專登揸架靚車載CoCo去灣仔莊士敦道間連鎖店買日用品。<br>唔知係四哥戴住黑超睇得唔清楚，定係佢好細心想方便女友行少兩步，就算嗰度係雙黃線佢都好少理，唔怕抄牌照畀CoCo落車，然後就將車停埋一邊等，仲趁空閒煲吓雪茄。</p><p>CoCo豪氣</p><p>不過，等咗冇耐，四哥就俾人趕，佢惟有揸走架車兜圈再返去，CoCo就喺連鎖店入面揀面膜，其間佢問店員有乜好介紹，當店員介紹咗一隻蝸牛面膜後，CoCo諗都唔諗就將貨架上啲蝸牛面膜掃晒，鬼咁豪氣，掃完貨嘅CoCo好滿足咁離開，而柴可夫四哥早就返咗去等女友，CoCo上車後四哥即開車離開。76歲嘅四哥保養得咁好，莫非CoCo買嘅面膜係畀四哥用嘅？<br>採訪、攝影：陳辰、徐錦池、吳耀輝</p><p>【齊齊投選2012年娛圈風雲人物】<br>入面粒粒巨星，你想咀佢，定想掟蕉過去？XD<br> http://bit.ly/ent_2012　（電腦版） <br> http://bit.ly/ent_m2012　（手機版） </p></body></html>