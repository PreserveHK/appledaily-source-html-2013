<html><header><meta charset="utf-8"><title>零息製造財富差距 - 左丁山</title></header><body><h1>零息製造財富差距 - 左丁山</h1><p>好多人講一套，做一套，成個悲天憫人，關懷社羣咁款，實質上，佢地要求政府推行嘅政策，往往係另外一樣嘢。<br>世界最大債券基金Pimco總裁埃里安（El-Erian）在CNBC撰文，講財政懸崖方案，指美國失業率高企，貧富懸殊加劇，富裕階層不可能永遠獨善其身。唔，講得好有義憤咁噃，但如果我地用日本管理大師大前研一在「Ｍ型社會」嘅方法思考一下，低息究竟對誰有利？大前研一就話極度低息對日本老人家打擊嚴重，佢地嘅儲蓄存款利息等於零，持有長期債券利息接近零，故此唔敢消費，節儉到極，而日本老人多，故此整個社會消費力不足，GDP難以上揚。<br>Pimco嘅最大生意係管理債券基金，減息有利債券價格上升，加息會推低債券價格，埃里安比任何人都清楚，華爾街及所有投資者（有錢買債券或股票之人，大概都唔會窮得去邊）都喜歡中央銀行減息，藉口就係挽救經濟，刺激經濟上升。試睇吓自2008年以來，美國已有三次量化寬鬆、每次都令到股市大升，債券大升，香港樓市大升，伯南克講多幾次維持極低息，香港股價、樓價必升，得益最大者，自必然係有錢人、大富豪、小業主，散戶投資者無不眉開眼笑。彭博統計去年全球大富豪嘅身家上漲，Zara老闆奧提加嘅身家增值103%，香港呂志和嘅身家增值104%，試問一個打工仔如無股票，無樓在手，點可能如此大幅度增加財富？左丁山有樓有股票，自然亦係得益者，但老實講，去年自己之「偏財」（投資）有上升，「正財」（即寫稿及其他工作收入）就只是原地踏步而已，或者已經好過好多人，但足以證明，人無橫財不富（21世紀之橫財就係投資收益）。埃里安講乜貧富差距，失業率高啫，伯南克唔係為咗救佢地班人，搞甚麼量化寬鬆呀？失業率有好大改善咩？當今各國政府一方面為政治講扶貧、講降低失業率、講劫富濟貧（抽富翁稅），但與此同時，拚命減息，造就大批炒家發達，令財富差距（wealth gap）不斷擴大，其實十分矛盾。其實一個健康經濟不能出現負利率（即通脹高於利率），如果左丁山做總統/央行行長（發夢都得啩），就會將銀行最低儲蓄存款利率鎖定在CPI+1。不能在此利率水平生存嘅企業就係無效率企業，咪執笠算囉。</p></body></html>