<html><header><meta charset="utf-8"><title>千萬富翁逼爆搶天璽首批60伙近售罄　即加推加價10%</title></header><body><h1>千萬富翁逼爆搶天璽<br>首批60伙近售罄　即加推加價10%</h1><p>【本報訊】新地（016）尖沙嘴九龍站天璽首批60伙，昨在一片大混亂、市民和地產代理怨聲載道下接近沽清。新地見反應好，餘貨狂加價最多一成，又繼續「唧牙膏」賣樓，本周三再限量只賣20伙，但為免賣樓秩序再失控，新地知衰改在開售前一天先行抽籤。<br>記者：朱連峰　陳家雄</p><p>新地為破解政府的「雙辣招」（買家印花稅和雙倍印花稅），以回贈多達七成印花稅促銷天璽貨尾，變相劈價逾兩成，搶購潮隨即熱爆全城，截至昨晚10時，一手銷售網尚未上載成交登記。</p><p>平均43人爭一單位</p><p>昨天發售的60伙，有指最終接獲近2,600個認購登記，平均43人爭一伙。該盤大劈價引發的瘋狂搶購潮，演變成搶盤「暴動」，賣樓秩序大亂，原定早上11點抽籤亦被迫押後至下午三時。<br>上千準買家昨逼爆九龍站環球貿易廣場（ICC）的售樓處，人多到大打蛇餅，排隊人龍由ICC電梯大堂排到落樓下停車場，墟冚程度如「羅湖過關」。由於到場登記認購的人多到好「恐怖」，由排隊至完成登記，未計揀樓已花四至五小時。其間秩序大亂，有人身體不適「排到嘔」，有地產代理頭暈要坐低休息，但為了做生意，都要頂硬上。有經紀因排隊爭位而互鬧，要新地職員喝止。</p><p>安排大亂　罷買抗議</p><p>準買家陳小姐直斥新地「當我哋唔係人」，新地作為「大公司」，賣樓安排卻如此差，現場環境好焗，「根本唞唔到氣，人逼人，好辛苦呀……排排吓（隊）又俾人打尖」，甚至「差啲搞出人命」，她稱親眼見到有人因打尖，被人就地拿起排隊用的伸縮帶「箍住條頸」。她鬧爆新地今次真是太過份，聲稱罷買抗議。<br>立法會議員謝偉俊昨亦親身「體驗」天璽地獄式買樓滋味，周身大汗，他對新地今次賣樓安排極為不滿，「我（昨早）九點零鐘已到咗，場面非常混亂」，既然所有買家一早已入票認購，無必要又再排隊取籌，這套「原始式」排隊買樓，香港已不合時宜，新地應深切檢討。<br>新地副董事總經理雷霆昨現身人群，隨即噓聲四起，排隊人士大喝：「走呀！」又有人對雷霆表達安排失當不滿。新地代理助理總經理陳漢麟表示，對於準買家需要較長時間等候，新地表示致歉，主要是因為銷售過程有規限。銷售辦法方面，抽籤已是最佳辦法，先到先得將更為混亂。</p><p>加推20伙　周三發售</p><p>雷霆表示，首60伙昨晚會簽約，可套現約12億元。由於反應熱烈，餘下121伙加價5至10%。<br>目前會率先加推20伙，其中16伙屬「港人港樓」，只供香港永久居民購買。由於這20伙屬高層優質單位，平均實際呎價3.2萬元。本周三發售，今明兩天接受登記，但吸取今次教訓後，開售前一天先行抽籤。<br>天璽大劈價，即掀起炒風。昨午傳出，一個50號前的籌號連公司加價5%放售。昨日二手因應大部份代理駐守天璽，二手死寂。</p><p>【賣樓現場花絮】</p><p>買家坐樓梯唞氣</p><p>千萬富翁晨早走去排隊買樓，現場人龍罕見，買家排隊幾小時，眼瞓又口渴，企到腳都軟，發展商又完全沒有妥善安排，買家不知還有多少等候時間，惟有在樓梯位坐一會，小休片刻。</p><p>白姐姐滿腹怨言</p><p>政壇神鵰俠侶謝偉俊和白韻琹（白姐姐）都有到場登記，撞見記者，白姐姐即刻話新地安排失當，「晨早七點排隊，排咗四、五個鐘，啲人逼到裙甩褲甩」，然後又指政府辣招無料到，最好搵CY（特首梁振英）落嚟感受。 </p><p>會德豐高層取經</p><p>會德豐夥拍新世界合作的尖沙嘴柯士甸站項目The Austin被天璽截糊，會德豐售樓部營業經理梁秉權（人稱梁Sir）昨日就到場觀摩取經，途中和代理「吹吓水」了解市況，不足一小時便離開，似乎已經掌握市場氣氛。</p><p>【準買家意見】</p><p>水都冇得飲</p><p>本地客汪先生： 「等咗3個鐘頭……口渴咗好耐，水都冇得飲……不過我係呢度最窮嘅一個，冇嘢好講啦！」</p><p>稅務優惠吸引</p><p>廣州客李先生：「嚟咗香港幾年，見到新地提供嘅優惠吸引，仲有稅務優惠，計劃用1,800萬買一個單位。」</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>