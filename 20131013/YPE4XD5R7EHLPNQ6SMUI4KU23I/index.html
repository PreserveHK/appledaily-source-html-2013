<html><header><meta charset="utf-8"><title>我主場：謝安琪心痛背後</title></header><body><h1>我主場：謝安琪心痛背後</h1><p>謝安琪（Kay）嫁給張繼聰後，夫妻一同跨過很多難關，從沒不忠背叛老公的Kay，最難忍被屈跟陳奕迅（Eason）的婚外情傳聞，無辜背上小三的罪名令她承受很多壓力，Kay強調跟Eason的關係連朋友都談不上，現在更加斷交沒聯絡，她感激老公的百分百信任：「佢比我仲心痛！」<br>撰文：余燕儀</p><p>謝安琪入行八年經歷高低起伏，初出道憑歌曲《愁人節》嶄露頭角，怎知仍未企穩就因奉子成婚暫別樂壇，生完仔復出後簽環球，憑《囍帖街》唱紅奪四台聯頒傳媒大獎，以為可以踏上天后之路，偏偏是非一浪接一浪：整容變面、扮大牌、拒訪問觸怒無綫、與環球反面解約，甚至連另一半張繼聰都被攻擊為廢柴老公！</p><p>同Eason冇偈傾</p><p>不過，種種加諸在Kay身上的鞭撻，都不及跟陳奕迅的緋聞令她傷痕纍纍，Kay提起往事仍帶點激動說：「呢啲咁莫須有、創作咁離譜新聞擾攘咗年幾，對我造成壓力，傷害好大，當時真係唔識處理，成日問點解？覺得好痛苦，之後我不再問究竟，同自己講唔好理亦管唔到，只能夠努力做好自己。」去年已離開環球的Kay，強調當時跟Eason只是同事關係，連朋友也談不上：「我哋同一間公司，工作時會見面，可能會互通message傾吓唱乜歌，當然都有聖誕新年互祝快樂，就係呢啲咁有限度溝通，私下真係冇，食餐飯都冇試過，絕對唔係好熟朋友，搵到最恰當詞語——同事。」</p><p>由於兩人各有家庭，緋聞令Kay更感受傷害，她說：「真係好唔公平，一單揑造緋聞對女仔同男仔傷害冇得比，呢件事對我形象同心靈破壞好大，大家都有家庭事業，但真係睇到對佢壓力冇咁大，因為好多焦點都係抹黑我，其後我為咗保護自己，真係好避忌，同一場合見到佢唔會行得太近，可能離遠禮貌打個招呼，𠵱家更加冇聯絡，冇公事上嘅嘢要傾。」<br>幸好老公張繼聰對Kay百分百信任，令她覺得好窩心：「其實佢好心痛，我承受嘅壓力，無辜辜被打擊，佢喺側邊畀好大支持我，結婚六年我哋好了解對方，亦體諒忙碌。」對於張繼聰被踩為廢柴老公，她說：「我心痛啲，永遠都係咁，打你唔痛，打你身邊嗰個心痛，佢都花好多時間面對壓力，但佢係一個好成熟嘅人，好有分寸。」<br>相比緋聞的殺傷力，整容傳聞對Kay來說只是小兒科，她說：「唔只整容，話我頭髮稀疏都有，我唔會一一回應，將佢視為鼓勵，原來大家之前唔覺得我係靚，𠵱家覺得我靚咗，唔好將我以前箍牙樣作準，以前我妝又唔識化，真係阿梅（趙薇在電影《少林足球》角色）階段，嗰時唔係走靚女路線，𠵱家進步好多。」</p><p>私約祖兒飲茶</p><p>Kay在《囍帖街》唱紅後人氣曾力逼容祖兒，兩人經常被拿來比較，Kay無奈說：「音樂唔需要打分數，鍾意就會成日聽，唔需要比較，每人音樂品味唔同，人哋點比較影響唔到我，雖然我係放工即刻返屋企嘅人，但我同所有歌手相處都係友善，競爭始終都係公司之間，其實我同祖兒有偈傾，私下見面會互相鼓勵，佢係一個好鍾意鼓勵人嘅歌手，亦係我前輩，好記得初出道時祖兒買咗我第一隻碟，佢喺IFPI投票活動揀最佳專輯，佢推介我隻碟好聽，之後活動見面我親自多謝佢，好耐之前我哋仲喺酒店飲過一次茶。」<br>化妝：Khaki Yan<br>髮型：Chris（Queen's private i salon）<br>服裝：Macro Chan </p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>