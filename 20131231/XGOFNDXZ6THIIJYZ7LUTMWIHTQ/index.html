<html><header><meta charset="utf-8"><title>中環在線：兩新股舵手貌似名人「黎明」「鬍鬚曾」賀上市 - 李華華</title></header><body><h1>中環在線：兩新股舵手貌似名人<br>「黎明」「鬍鬚曾」賀上市 - 李華華</h1><p>一年轉眼就過，噚日有兩隻2013年壓軸新股掛牌，大理石生產商雅高礦業（3313）同喺新加坡做電力工程嘅工蓋（1421）雖然知名度唔高，但喺上市儀式竟然見到財爺「鬍鬚曾」同「黎明」，仲有娛樂大亨林建岳女兒林心兒，不過全部都係翻版。<br>所謂人有相似，物有相同，噚日喺上市儀式上，人群中驟眼見到一位眼大大嘅長髮靚女，樣子幾似林心兒，林心兒幾時乖乖着住套裝返工呢？望真啲，佢其實係工蓋保薦人大唐域高融資嘅賓架Amber Li。<br>呢位靚女賓架個客，即係工蓋董事總經理岑有孝留咗鬍鬚曾嘅招牌鬍鬚，加埋副眼鏡同埋堅定眼神，真係好似財爺，分別只係財爺嘅鬍鬚有啲斑白，都話跟CY工作唔簡單，好傷神㗎啦。</p><p>雅高董事長從學徒做起</p><p>呢邊有位翻版鬍鬚曾，雅高嗰邊亦有位翻版黎明喎。雅高董事長劉傳家今年只得35歲，佢嘅髮型炒足黎明，加上佢都係面長長，某啲角度睇都似黎明㗎。呢位翻版黎明未必精於唱歌或者講金句，但就識得鑿石，佢14歲走去做大理石雕刻學徒，之後從事石材貿易，2011年創立雅高，𠵱家變成上市公司老闆。<br>要講相似度最高嘅財經界人物，就一定要提平安保險（2318）董事長馬明哲與「首席梁粉」張震遠呢一對，似到不得之了，張震遠只係細馬明哲三年。前高官馬時亨跟立法會議員林健鋒亦好鬼似。<br>仲記得舊年喺立法會議員記者同樂日，幾位議員同記者一齊扮嘢上演一場「揼手選舉論壇」，林健鋒扮唐英年，俾人話唔多似，反而勁似馬時亨。的確，兩位仁兄面形圓圓哋，又鍾意「蠟」到個頭令立立，馬時亨以前肥啲嘅時候，兩人仲似。</p><p>李華華<br>mailto:LiWaWa@AppleDaily.com</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24 </p></body></html>