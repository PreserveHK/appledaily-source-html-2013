<html><header><meta charset="utf-8"><title>一周兩件：海王超超超值 - 錢雋</title></header><body><h1>一周兩件：海王超超超值 - 錢雋</h1><p>有報章統計，今個聖誕檔期，有經營賭牌嘅17間酒店訂房熱爆。海王（070）主打叠馬仔業務，亦覆蓋咗呢批牌主經營嘅賭場，預測PE得3倍咁大把，超超超值。海王，買！ <br>海王最新PE只係得7.8倍。場內濠賭股，今明年度，平均預測PE接近40倍及30倍，海王已經平到爆。<br>又海王財政年度喺7月開始，今年7至11月，濠江每個單月嘅總博彩收入，全部錄得超過16%嘅增幅。當中，8月及10月收入，更加係單月歷來第二高同埋新高紀錄。 <br>踏入聖誕月又點呢？雖則場內仲未有實質數字，但好似上邊咁講，濠江有賭場嘅酒店嘅訂房，幾乎間間爆滿。又外資行巴克萊統計，今年12月10號至15號，6間賭股每日嘅平均收入係10.3億銀，若果呢個月嘅日均收入，維持到呢個水平，濠江全月博彩收入增幅，可以達到18.5%。濠江賭業，超級好景，海王本年度，可以肯定肥過肥仔水。 <br>連埋海王今年2月完成收購精金，兩年內每年5,500萬銀嘅保證溢利，繼續反映，估海王今年純利翻半番到4.3億銀，冇問題，而海王預測PE得番3.5倍！</p><p>濠賭升甩轆　海王待爆</p><p>10月18號（0.222元）寫海王，短短五個交易日，海王就升咗80%到0.4元，之後一路盤整，兼調整咗升幅嘅40%，平均線又扭埋一齊。呢轉正係濠賭股又升到甩轆之時，睇格局，海王係等緊第二輪爆升。 <br>海王現價0.32元，翻一番到0.65元，預測PE都係得7倍。又PE追貼少少，見15倍，海王現價係要升3倍到1.4元，但仍然係未有耐，上到上邊濠賭股30倍PE嘅水位。<br><br>錢雋<br>細價股專家<br>本欄逢周二、五刊出</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24 </p></body></html>