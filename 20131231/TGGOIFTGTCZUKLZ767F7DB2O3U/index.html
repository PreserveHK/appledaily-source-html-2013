<html><header><meta charset="utf-8"><title>印度演員控訴　簽TVB臨記不如</title></header><body><h1>印度演員控訴　簽TVB臨記不如</h1><p>曾參演無綫劇集及電影的印度演員Singh Hartihan（Bitto），約六年前由特約演員身份被無綫邀請簽約，豈料往後的待遇比特約演員還差，數月前要求終止合約被拒，令Bitto感無助。<br><br>Bitto昨日在九龍城接受訪問時說：「拍完港台《有房出租》經朋友介紹入無綫做特約，有日藝員部叫入房傾約話有多啲機會，但簽咗至知拍三日計一個騷，銀碼冇四位數，仲慘過做臨時演員。」他透露若跟白人臨時演員拍同一集戲，白人臨記的收入比已簽約的他多一倍。</p><p>要求解約被拒</p><p>要求加人工的Bitto，只獲加了50元一個騷，騷價仍未達四位數，數月前要求再加時被拒：「佢話如再加就要加埋畀其他人，我要養家、仔細老婆嫩呀。」Bitto發覺簽約做自己人反而多勞少得，遂向無綫要求終止合約，回復自由身便可接其他電視台工作，但只是一廂情願。<br>Bitto說：「無綫話想取消好難，只會抽起份約，抽起即係唔會再有無綫人搵我做嘢，遲啲有線、港視，now開台，我做咗無綫就可以秋後算賬，我只係想白紙黑字清楚我唔係無綫人，但無綫都唔肯，總之唔想出信話取消合約大家冇關係。」</p><p>嘆無還擊之力</p><p>Bitto承認當日草率簽約，未看清中文合約條文及沒訂明年期，他說：「嗰時佢話畀機會，我又覺無綫一台獨大冇勁敵，係自己蠢咗，之前港視有搵過，但因未恢復自由身冇傾成。」Bitto也作最壞打算，若無綫堅持不終止合約，惟有只拍電影及兼職籃球教練：「無綫同其他大公司一樣有權力就控制一切，我哋升斗市民可以做啲乜！」<br>記者昨致電黃國桐律師了解，他表示所有合約都應該有訂明年期，假若真的沒訂明，即表示Bitto可隨時離開，但他也懷疑Bitto有可能簽署一些附件，建議他弄清多一次合約內容，才嘗試解約。<br>採訪：朱小寶<br>攝影：陳順禎</p><p>戲裡戲外，話題最強，立即收睇《動戲場》:<br> http://hk.movies.nextmedia.com/extra/list/ </p></body></html>