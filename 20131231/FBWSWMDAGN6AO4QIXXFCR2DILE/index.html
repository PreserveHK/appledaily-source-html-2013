<html><header><meta charset="utf-8"><title>中環在線：股民擺烏龍　炒錯習總包子舖 - 李華華</title></header><body><h1>中環在線：<br>股民擺烏龍　炒錯習總包子舖 - 李華華</h1><p>國家主席習近平上周六搞親民show，喺北京排隊幫襯慶豐包子舖，消息傳出後，不單止慶豐人氣爆燈，就連做烤鴨嘅A股全聚德，都無端端被股民誤以為係慶豐親戚，變成「包子概念股」有運行，噚日一開市就升停板。可惜班股民炒錯晒，兩間公司根本冇關係。<br>慶豐母公司叫「北京華天飲食集團」，跟全聚德主要股東之一「聚德華天公司」名字相近，唔少股民以為兩者有關，衝入市狂炒，諗住食唔到包子喺股市食糊先，點知炒錯股。華天飲食集團噚日澄清，慶豐包子與全聚德冇任何關係，慶豐係百分百國資。至於慶豐，獲習總光臨後即刻門庭若市。習總當日叫咗包子、一碗炒肝、一盤芥菜，盛惠21元人仔，翌日就有大批市民湧至，好多人點名要食「主席套餐」！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>