<html><header><meta charset="utf-8"><title>魚樂無窮：明年要睇實三大板塊 - 唐牛</title></header><body><h1>魚樂無窮：明年要睇實三大板塊<br> - 唐牛</h1><p>本欄今年最後一日同各位戰友見面，不如趁機鬆一鬆，回顧今年推介表現及明年展望。要用四個字總結本欄今年表現，「偶有佳作」實在貼切不過！<br>今年最牛推介神州數字（8255），見報當日喪升五成，不足一個月累積升幅1.2倍，破盡本欄紀錄。但數最滿意（亦係寫得最多）股份，則肯定係佳景集團（703），年初僅處於1.4元水平，噚日最高見過4.8元，累積升幅2.4倍，唐牛更要多次上調其目標價。其餘推介如精電（710）、惠理集團（806）、彩星孖寶，及部份半新股如中滔環保（1363）及協同通信（1613）等，都算交到功課。<br>人總要向前望，投資亦然！好多人想知濠賭科網股幾時炒完，唐牛就覺得，兩個板塊長炒長有，皆因值得投資嘅選擇越來越少。中資金融股似強還弱，資源股更加係一潭死水，所以要知科網濠賭股幾時玩完，其實要睇中資股何時翻生。<br>至於明年心水板塊，醫藥股及物流股絕對係穩膽，噚日推介嘅鳳凰醫療（1515），以及半新股嘉里物流（636），要高度關注。<br>冷腳方面，不妨留意下歐洲復蘇概念股，思捷（330）今年大打身價波，明年話唔定升到你唔信。唐牛希望新一年可以發掘更多好股畀大家，祝戰友們長炒長贏！<br><br>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>