<html><header><meta charset="utf-8"><title>隔牆有耳：狼英2013𤓓劇完結篇齊歡唱：丟佢路姆西 - 李八方</title></header><body><h1>隔牆有耳：狼英2013𤓓劇完結篇<br>齊歡唱：丟佢路姆西 - 李八方</h1><p>上回提到，狼英去到邊俾人狙擊到邊，民望插水，保皇黨誓要幫佢急救。左派為挽頹勢，趁回歸搞7.1維穩騷，請來RubberBand助拳，試圖搶走7.1遊行客源。有騷接、理論上有歌酬嘅RubberBand就形容，喺保皇黨台上獻唱猶如被強姦，哦！同日舉行嘅7.1遊行，43萬人上街。<br>故事高潮由10月開始，狼英拒向香港電視發牌惹起公憤，事件同時引爆市民對CCTVB、CCATV多年不滿。12萬人上街、集會高叫還我電視選擇權。狼英企硬，民望下跌至40分第N次新低。兩個月後，魔童王維基另闢蹊徑開台，振奮人心。<br>講到呢度，屈指一算，今年共有七位梁班子成員因醜聞請辭或者跳船，城中亦有唔少中產計劃移民向狼英說不。離不開的，惟有靠搶購寓意狼英下台嘅路姆西洩憤，但最估佢唔到嘅係，喺路姆西俾萬民搶購得水深火熱之際，狼英竟然與民爭利，搶埋一份，仲影埋相放上網大晒路姆西。唔通，佢都想自己下台？</p><p>第7集　保皇黨7.1搶客</p><p>陸金記瓜子、花生五折，米蘭站LV、Gucci八五折，海天堂買滿71蚊送你龜苓膏贈券一張（後來發現原來冇龜喎）。唔係零售界要劈價救市，而係保皇黨要搞大減價救民望呀！7.1風頭火勢，北京又係時候出動維穩費「救市」啦。於是呢，左派咪趁回歸16周年搞7.1維穩騷囉。左派呢鋪都算毒啦，請咗形象上好似幾敢言嘅RubberBand，喺維園對岸啟德舊機場跑道獻唱，試圖搶走7.1遊行客源。有騷接、應該有歌酬嘅RubberBand，即時俾網民圍插，但佢哋又真係跑慣江湖喎，喺網上吐苦水話，佢哋覺得呢，喺保皇黨台上獻唱猶如被強姦。哦！好彩佢哋都身在曹營心在漢，7.1當日唱完歌，就同43萬人一齊上街倒狼（圖）。</p><p>第8集　囤地波唔認仔</p><p>集集唔係喺門常開取景，就係喺維園，今集同大家去遠啲，跳出港島區，嚟到偏遠嘅新界東北。今集要感謝塵謬波，佢喺東北囤地，醜聞曝光，竟然仲可以賴死唔走，令到香港人見識到狼英管治下嘅官場新倫理。感謝塵謬波，佢解釋囤地公司係由「太太及太太的家人」持有，再次令到全港市民認識到，原來介紹自己個仔，唔一定要講佢係自己家人，可以換個講法，稱呼自己個仔做「太太的家人」。<br>喺謬波最失意嘅時候，東北大地主、上水鄉委會主席侯志強唔知算係雪中送炭，定係火上加油，佢喺立法會一個委員會上，大大聲力撐囤地波話：「一個人到四、五十歲，一啲物業都冇，乜都冇，呢個人廢人嚟㗎啦！」<br>但係咁都救唔到謬波㗎，佢喺呢個月就相當黑仔，晨早流流喺跑馬地炒車，扭傷頸兼頭暈送院。落白車一刻，仲要俾記者追問：「局長你今朝有冇飲酒呀？」鬼叫佢個底唔好，俾《蘋果》踢爆過佢飲完啤酒開車咩！<br></p><p>第9集　學者幫港滅聲</p><p>「愛字堆」實在太爛仔格，影響觀眾品味。呢個月阿爺決定推出維穩新品牌，由「幫」字頭加入反佔中。由過氣名嘴周融牽頭嘅幫港出聲拉雜成軍，接力向戴耀廷開拖。頭炮係幫字頭成員、經濟學者雷鼎鳴，話港人為免中央拒絕任命普選特首，應要求日後特首宣誓時，承諾任內「一定積極推動23條立法」。鼎爺好快就俾人踢爆，原來佢04年曾公開狠批23條「箝制學術自由工具」，俾人恥笑佢係「幫港滅聲」。</p><p>第10集　菲國玩謝狼英</p><p>狼英眼見自己喺香港冇得發圍，於是乎咪走咗去APEC，再搞吓「外交」囉。佢處理馬尼拉人質事件，一直冇乜建樹，呢次就懶叻咁樣，「成功爭取」咗同菲律賓總統阿奎諾三世「會面」。但係外交真係形勢凶險咯！佢老哥一坐低，就有唔妥啦。首先，阿奎諾三世坐喺正中，狼英被安排坐埋一邊。<br>喺坐位安排上，蠢狼先俾老狐狸跣咗一鑊。之後喺發佈消息時，狼英又俾對方再過一戙。隻狼對香港傳媒話，未得對方同意，唔可以披露會面內容。點知菲律賓其實早已圖文並茂，報道晒雙方會面內容。仲有呀，佢同阿奎諾三世之前傾偈期間，俾傳媒影到狼英得意忘形，笑到見牙唔見眼，令人質疑佢究竟有冇心為人質家屬爭取對方道歉！喺APEC採訪期間，香港記者因為向阿奎諾三世提出尖銳問題，俾主辦單位粗暴沒收採訪證件。說好了要捍衞新聞自由嘅狼英，就完全幫唔到手。</p><p>第11集　保皇黨搵窿捐</p><p>有冇試過俾幾萬人圍住你爆粗？如果你未試過，證明你唔係出賣香港人利益嘅立法會保皇黨。喺呢一個月，故事主角唔單止係「一籃子」同「一男子」，仲有30件喺立法會投反對票，同六件投棄權票，阻止引用權力及特權法查政府就免費電視發牌黑幕嘅保皇黨議員。<br>聽班保皇黨發言，你會發現佢哋好可能係手腦不協調㗎。好似地產界石禮謙咁，佢話「今日投票贊成嘅人，係良心投票」、「今次牌照事件係走向計劃經濟、行政干預」但最後佢就投咗反對票喎。<br>工聯會黃國健就話，港視被裁300幾人「的確係不幸」，但王維基係第一責任人，係裁員始作俑者。投票前一晚，五萬人喺立法會外集會，保皇黨議員俾群眾喺立會門外爆粗怒罵。喺呢一役，大家亦發現咗，立法會原來有一條通過政總停車場嘅秘密通道，等保皇黨有事時可以速逃。</p><p>第12集　全港丟路姆西</p><p>1月嘅主角係熊，到咗年尾，終於又輪到隻狼威番次。不過今次唔係狼英個狼，而係一隻名叫路姆西（Lufsig、現改名路福西）嘅布公仔小野狼。呢個月狼英又落區挑機。示威者向佢掟蛋，誤中財爺鬍鬚曾。財爺想輕鬆回應兩句，點知隻狼發老脾，話要依法追究，叫鬍鬚曾唔好講嘢！<br>同場仲有社民連金鷹曾浚瑛，向狼英怒掟路姆西，結果呢隻喺宜家家居有售嘅布公仔一掟成名！人人爭住搶購，諗住買番隻掟吓，以洩對狼英亂港心頭之憤。話咁快全港路姆西被搶購一空，喺內地、台灣、美加、泰國都掀起搶購潮。全球華人熱搶路姆西，諗住用念力掟到狼英下台。點知呢，狼英就肉麻當有趣，唔知透過乜嘢途徑，竟然俾佢搶到隻路姆西，仲同呢隻布公仔合照，放上特首網誌呃like。佢話自己與狼共桌，但有網民就認為，呢鋪係路姆西與狼共桌先啱。</p><p>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>