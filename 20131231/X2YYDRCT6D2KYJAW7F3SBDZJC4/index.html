<html><header><meta charset="utf-8"><title>報告王：神話幻滅　Prada勿博 - 瑪姬兒</title></header><body><h1>報告王：神話幻滅　Prada勿博 - 瑪姬兒</h1><p>聽日就踏入2014年，即將揭開嘅新一頁，欄主預祝大家新一年開開心心，身體健康，買邊隻升邊隻！溫馨提示，今日港股得半日市。<br>噚日大市繼續holiday mood，雖然收市只升1點，全日成交得400幾億，不過，科網股一樣有鑊氣，騰訊（700）做硬「啡底股」，只係視乎今年定係出年做，而金山軟件（3888）又繼續受追捧。<br>不過，今次手遊股就無跟炒，反而網上支付板塊就有運行，幾隻細價股神州數字（8255）、環亞智富（1390）以及中國創新支付（8083）都急升8%至18%。呢個板塊啱啱排隊落鑊，大家不妨等回調時先低吸，等下轉升浪。</p><p>摩通降評級及目標價</p><p>隻隻股都做到股王，普拉達（Prada，1913）曾經都擁有「高增長神話」的稱號，但神話於今年初已開始幻滅。<br>Prada於2011年6月上市，上市價39.5元，今年初仲曾經試衝過84元嘅上市新高。可惜，自從阿爺高調打擊貪腐後，Prada喺強國嘅生意就大不如前，啱啱公佈嘅第三季業績簡直係無眼睇，銷售係兩年來最慢，仲要差過預期。<br>摩通出埋報告，同時下調Prada評級同目標價，評級由增持調低至中性，而目標價則由87元降至74元。報告指Prada歐洲業務持續受壓，毛利率進一步上升嘅機會有限，而且營運成本超出預期。<br>睇番圖，Prada近日已經向下調整唔少，隨時失守支持位，不宜撈底博反彈。<br><br>瑪姬兒</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24 </p></body></html>