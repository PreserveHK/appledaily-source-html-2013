<html><header><meta charset="utf-8"><title>中門大開：波譎雲詭的一年 - 添馬男</title></header><body><h1>中門大開：波譎雲詭的一年 - 添馬男</h1><p>在2013年，最令香港人嬲爆，係因為一年來香港發生咗唔少詭異事件，令人震驚。<br>首先爆出張震遠商交所事件，證監及商罪科調查商交所涉及行使假支票，起初梁營頭馬競選辦主任張震遠否認欠債財困，認為毋須請辭，但在商罪科採取行動後，梁在不情不願下斬纜。但事件至今好多事仍未交代清楚，究竟梁在委任張出任行會前係咪知情？是否知道商交所財困仍委以重任？<br>跟手再爆出劉夢熊反枱事件，通過《陽光時務周刊》指摘梁過橋抽板，冇兌現競選前安插佢入行會承諾。本來舊年那場「特醜選舉」，在市民眼中已經幾不堪，再加上兩大謀臣猛將出狀況，更令人懷疑新政府背後控制究竟係乜嘢人。</p><p>港版紅衞兵走到台前</p><p>正當市民懷疑之際，先爆出新界有背景人士出錢買梁粉示威，多間媒體放蛇踢爆，年中落天水圍，又再發生黑色梁粉為特首護航，與示威群眾衝突。新界劣紳土豪加上社團中人，儼然成為最忠貞之梁特首支持者，如何叫香港人接受。<br>至於另一條詭異線，來自港版紅衞兵群眾組織，一班來歷背景不明人士，在背後勢力動員下，走到台前，實行群眾互鬥，將內地文革模式搬到特區上演，一名叫陳淨心之女子迅速走紅，成為愛國闖將，令人側目。此詭異勢力由林慧思旺角罵警事件引出大爆發，紅色勢力全線動員，包括教育界戰線，早滲入家教會紅色勢力，再加上警政線，以退休警員為主嘅紅色勢力竟然走到台前，明目張膽毫不避嫌，香港人震驚不已，連一直信任之紀律部隊，原來早已被政治勢力滲透。<br>警、紳、黑三大勢力，在公眾眼中見到背後竟然係同屬一個勢力集團，而且一路追上去，都同梁振英及其背後勢力有關，市民對政府信任陷入空前危機，香港回歸十幾年，管治表現有高有低，但從未如此劣質化，猶如本地足球水平有限，但多年來從未發生屯門假波事件，如此明目張膽、胡作妄為，劣質惡質，無視香港既有一套體制。大家會問，究竟幕後協助梁特首管治，為佢組織支持力量者，係乜嘢人？<br>本土出生、成長、真正以港為家之香港人，面對家園淪落，猶如受異形入侵，苦無出路。而梁卻繼續無視市民憤怒，用黨派造勢方式落區做show，挑戰市民底線，在年底前一次諮詢會，曾浚瑛向梁振英掉出一隻叫路姆西嘅玩具狼，立即引發全港問候梁特首母親熱潮，市民之憤怒，可想而知。<br>要選2013年風雲人物，我認為一定係路姆西，而金句，就一定係「掉689路姆西」。<br>揀王維基？咪玩啦，你當我儍仔咩！</p><p>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>