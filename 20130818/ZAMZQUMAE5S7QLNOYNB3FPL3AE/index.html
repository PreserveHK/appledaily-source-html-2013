<html><header><meta charset="utf-8"><title>務實選科 - 左丁山</title></header><body><h1>務實選科 - 左丁山</h1><p>昨日所講之大學搵工科目，乃係CNBC調查報導之美國情況，美國人民好現實，覺得四年大學教育費用昂貴，中產學生為咗上學，負債甚多，據統計，美國大學生負債已經超過一萬億美元，好多學生還債還唔起，已成為美國金融機構一個「計時炸彈」，連奧巴馬總統都要在國防外交、就業及保健法案之外，還要為學生貸款（Student Loans）絞腦汁。既然學生家長皆辛苦，現在有五成美國人認為四年大學不是一個好的財務投資。<br>既然如此，學生在大學選修甚麼科目就好重要，唔好淨係講理想。一位校友之女有年青人之夢，入咗長春藤大學讀環境管理，畢業後搵工困難，現只能在紐約做公園管理，薪水不談也罷。入茱利亞音樂學院唔係可以一定做到曼奴軒，入藝術系唔會一定做到畢加索，總之在理想科目之外，大學生不妨「庸俗少少」，趁有四年（好彩依家係四年制），在主修科以外選修一啲昨日本欄講過嘅科目。<br>以本港情況而言，因中學生大多係理科生，對STEM科目應該唔會陌生，最宜選修商業統計，財務分析，中英文課程，大學應向全校學生開設中英兩文三語Public Speaking嘅科目，課餘參加戲劇學會、辯論學會、系會、學生會及國際組織（如AIESEC）等，以訓練溝通能力。<br>本港文科生就比較麻煩，因在中學未修讀理科，在大學選修STEM有實際上困難，兼且恐怕修讀一科數學就會拉低GPA，心理上有恐懼，確係驚啲，大學啲課程編排專家應該要為文學院、社會科學院學生着想，為佢地設計一啲不必與理學院商學院一齊修讀嘅STEM課程。<br>左丁山一大班中環朋友在大學時各自修讀不同科目，現在回顧以往，主修科只記得大概，搵食絕招，賴以升級嘅，還是中英文及得把口，識講嘢及識計數。新亞校董賓架W以前返中大做Campus Interview，發覺好多師弟妹嘅表現技巧有改善空間（嗱，冇上台演戲經驗吖嘛，中大應開設Theatre課程），於是索性自己掏腰包捐錢俾新亞，每年辦一個Presentation Workshop，請倫敦一級訓練專家到新亞主持工作坊，新亞挑選出嚟嘅三四十名學生參加，幾年來成績幾好噃，可惜新亞仍然係相對嚟講「手空空」，無財力大搞。</p></body></html>