<html><header><meta charset="utf-8"><title>大批市民重返政總　講師學生主婦聲討一男子一鋪清袋　梁粉也倒戈</title></header><body><h1>大批市民重返政總　講師學生主婦聲討<br>一男子一鋪清袋　梁粉也倒戈</h1><p>【電視風雲之揭破狼相】<br>【本報訊】政府拒發牌兼拒交代理由逾三星期，大批市民昨重返政總向政府施壓。打工仔放工到場、學生放學趕到、連愛國學校出身的「深紅」市民亦請假參加集會。有變節「梁粉」指發牌事件、六頁紙，令自己對梁振英這「一男子」的支持一鋪清袋，年輕媽媽徬徨稱：「我怕下一代見唔番呢個香港。」<br>記者：潘柏林　吳嘉羚　朱雋穎　文國駿</p><p>留守政總「10壯士」昨晨以逾3,000市民簽名掀起萬人集會序幕，他們將留守期間收集到的簽名付託泛民立法會議員，希望他們將民意帶入議會，並向建制派議員施壓。而港視工會連日在各區街頭收集逾45,000個簽名。他們帶着掛滿簽名黑布圍繞立法會一圈，促請建制派議員憑良心投票。<br>員工遊行期間遭多人狙擊，包括曾狙擊林慧思老師、自稱「趙子龍」的一男子。他攔在路中咒罵港視員工，亦有維園阿伯在政總怒斥撐港視的人是漢奸。</p><p>市民特意請假參加</p><p>中午起陸續有數十位市民到達政總參加集會。提早到場的市民均特別向公司請假。從事零售業的劉小姐從未參加遊行集會，昨特意向公司請事假到場。她指政府幾個星期均未能解釋拒絕發牌理由，前日六頁紙聲明更等同廢話，再加上無綫《東張西望》扭曲發牌風波，促使她要站出來，「一個人力量雖然阻止唔到社會變壞，如果個個都話唔關自己事，個個咁諗就冇人去抗爭」。<br>任職推銷員的劉先生，過去10多年從未遊行，但今日一身西裝首次參加集會。他自言過去一年一直支持梁振英施政，但政府在發牌事件將一件喜事變成民怨沸騰社會運動，而梁振英連續幾個星期只不斷重複同一番說話，令他對梁的支持「一鋪清袋」，更質疑日後政府能否處理好政改、醫保等議題。</p><p>拒再投票予建制派</p><p>家庭主婦黃太亦是首次參加港視集會，她直言慣做沉默一群，但今次對政府處理手法失望， 「四個字，一塌糊塗」。曾就讀左派中學，大學更北上求學的薛先生，過去10多年均票投民建聯，他昨亦「大義滅親」加入集會，他指橫蠻無理的政府和建制派要付政治代價，他對民建聯和新民黨不理民情感極失望，坦言日後會拒投票予建制派。<br>踏入黃昏更多市民下班後到場，人群佔領添美道行車線，鄧太養育兩名2歲及4歲兒子，她憂心指香港不斷被改變，擔心下一代見到香港已面目全非，「可能佢見唔番呢個香港，佢見到香港同媽媽見會唔一樣」。公民廣場集會在晚上6時開始，浸大社工系講師邵家臻率先在集會上站台發言，他特意穿黑衣出席，怒吼「今（昨）晚係決戰一夜，我哋要係陰溝裏決戰，決戰一男子！」他以愛爾蘭詩人王爾德的詩句「我們活在陰溝裏，但仍要仰望星空」，帶領現場市民鼓勵港視員工及留守者，「我哋雖然在陰溝裏，但係我哋要仰望星空，用乜嘢仰望？就係夢想！」<br>浸大新聞系高級講師呂秉權昨晚在集會上怒斥「梁振英佢自己唔透明，就當全香港市民透明！」他又高呼「政總，就係要圍！」，呼籲更多市民站出來，包圍政總及立法會。<br>政總越夜越多人，社工楊先生曾兩次出席支持港視集會，他昨晚特意帶同太太及女兒一家總動員出席，他最擔心現時只有1歲的女兒將來要面對黑暗社會，「行會保密係令我最擔心，第時香港會變咗中國，好多嘢都唔講，貪污都冇人知，或者冇人敢講」，故他特別要上街支持港視，支持社會公義，「做父母要企出嚟，先可以畀下一代仍然有機會尋夢想」。</p><p>市民有話說【撐港視】</p><p>黃同學：「政府係要服務市民，唔係向大財團利益負責，政府偏幫大財團唔係第一次，碼頭工潮就幫李嘉誠，東北發展就幫地產商，今次發牌都係幫緊佢哋。」</p><p>柯小姐：「一籃子因素聽到火都嚟，我好驚遲吓到我追求夢想，政府以同樣理由，即係冇理由就扼殺我夢想，今次畀佢過骨，難保以後冇第二次、第三次。」</p><p>蘇同學：「我放學從鴨脷洲過嚟，今日立法會去到最後一關，咁樣都唔得，政府就會為所欲為，如果佔領政總冇用，就佔領特首辦、佔領梁振英屋企。」</p><p>IT界林先生：「大家受咗好多政府嘅氣，各個調查都顯示市民支持發牌畀港視，但政府明知都唔理，夾硬嚟，我唔信小市民諗法及唔上CY嘅『智慧』。」</p><p>劉女士：「隻手骨折唔係好痛，算行得走得，除非隻腳唔得，唔係都會嚟支持。𠵱家政府越踩越過，香港大陸化，一國一制緊，要50年不變冇可能。」</p><p>市民有話說【撐政府】</p><p>李婆婆：「我朝早喺天水圍出嚟。我唔知㗎，我跟人做，人哋走我就走。撐政府，等佢開心啲。」</p><p>不肯表露姓名的黃衣婆婆：「我係家庭團聚會成員。我嚟係支持政府，唔關電視事，唔知電視乜事，總之香港係中國嘅地方。」</p><p>足本收睇《亂噏24》x 鄭中基谷德昭；跟住有新紥師妹楊千嬅駕到！<br>周一至周五《亂噏24》約定你： http://bit.ly/appletalk24 </p></body></html>