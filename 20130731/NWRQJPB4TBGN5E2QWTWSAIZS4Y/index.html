<html><header><meta charset="utf-8"><title>拒懷孕怕被「當係女人」</title></header><body><h1>拒懷孕怕被「當係女人」</h1><p>【本報訊】全球不少女跨男者（Female To Male，FTM）因健康或心理因素，決定不切除卵巢和子宮，一旦停用男性荷爾蒙，就可恢復懷孕能力，不少人擔心此狀況會引發「世界大亂」，部份國家為此拒絕讓未完成所有變性手術的人轉換性別。本身是跨性別資源中心代表的小強指，絕少女跨男者會考慮懷孕，主因是擔心被重新視為女性。<br>美國著名跨性別人士比提（Thomas Beatie），自小想當男兒，02年完成大部份變性程序包括切除乳房後，法律上成為男性，但因太太不育，決定負起懷孕責任，購買精子人工受孕，自2007年起三度懷孕，誕下一女兩子，引來輿論譁然。<br>同樣不打算做下身手術的小強，認為跨性別人士懷孕不會影響社會秩序，「點解我懷孕會令你咁擔心？就算我真係做晒全身手術，如果我保存卵子，都仲可以懷孕啦」。更重要是，跨性別人士視身份如「命根」，「你話驚小朋友唔知當我爸爸好定媽媽好，講呢啲嘢嘅人對TG（Transgender，跨性別人士）太唔了解，唔知道個身份對我哋嚟講真係好緊要，好多兄弟完全唔會諗懷孕，因為一有咗，啲人就會當我哋係女人」。</p><p>用荷爾蒙「短命」沒根據
</p><p>小強現時定期注射荷爾蒙，體形變得男性化，不單長出鬍子，聲音也變低沉，對女性的性衝動亦加強，從小抗拒「被進入式」女性性行為模式的他，感覺非常良好，不會隨便停藥，亦不會容許月經重來。<br>雖然明知長期用藥或影響健康，但他不介意，「就算短命都好，都好過鬱鬱而終，其實如果對自己性別有懷疑嘅年輕人，都可以食藥阻止胸部發育先，到大個諗清楚想做男仔，就唔使捱一刀（切除乳房）」。<br>中大內分泌科主管周振中醫生指，男性和女性荷爾蒙在所有人體內同時存在，一般而言，女性的男性荷爾蒙水平是男性的十分之一。跨性別人士使用男性荷爾蒙後，身體毛髮、肌肉量均會增加、會有性幻想、性衝動，亦有可能長暗瘡及出現男性型脫髮；至於男跨女的人士，除去睾丸加上使用雌激素，肌肉量會減少、皮下和臀部脂肪增加，體形會變得女性化，但聲線較難改變。<br>對於長期使用荷爾蒙會「短命」的說法，周振中認為沒根據，「但係你話長期用雌激素會唔會出現好似女性服用避孕丸嘅副作用，例如靜脈栓塞，或者因為長出乳房而提高患乳腺癌嘅風險，就唔清楚，因為冇乜嘢大型數據」。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>