<html><header><meta charset="utf-8"><title>隔牆有耳：清朝講排場　狼朝有出醜局長 - 李八方</title></header><body><h1>隔牆有耳：<br>清朝講排場　狼朝有出醜局長 - 李八方</h1><p>港男港女每日出街前淨係揀衫都有排揀，原來清朝皇帝后妃都一樣，講究程度隨時誇張過一眾青春少艾！<br>滿清嘅宮廷服裝堪稱歷代最嚴謹、最複雜，細微到頭飾鑲咗幾多粒珍珠，都象徵住皇后同妃嬪嘅遙遠距離。歷史博物館今日起到10月7日，展出130件專程由故宮博物院運嚟香港嘅清朝宮廷服裝，幾乎將皇帝、皇后、同妃嬪日常會着嘅衫大晒冷。</p><p>睇溥儀登基龍袍</p><p>部份展品更加係首次曝光，例如末代皇帝溥儀三歲登基時嘅龍袍，連故宮博物院都未展出過，極之珍貴。<br>館長翁怡話，清朝服飾融合滿漢色彩，唔單止吸收漢族嘅用色同花紋風格，以黃色同龍紋代表尊貴身份，亦保留滿族騎射、游牧特色，例如馬蹄袖、大披領，又經常用動物皮毛保暖，以示不忘本。</p><p>除咗顯示身份，最高規格嘅禮服仲要講求天人合一，好似皇帝嘅祭祀服裝咁，就要配合唔同祭祀對象決定顏色，黃色祭地、藍色祭天、紅色祭人，相當講究。清朝後期更加受西方文化影響，例如光緒皇后就整番件「瘦身版」朝裙，同傳統又闊又直身嘅朝裙差幾個碼，都幾潮㗎！<br>館方隆重其事搞咗個開幕典禮，有曾德成表演媲美崔世安嘅「標準」普通話，聽到在場記者一頭霧水。八方將段錄音聽完又聽，終於知道局長原來引經據典，用《易經》嘅「黃帝堯舜垂衣裳而天下治」講服裝對中國文化有幾咁重要，不過……就讀成「枉啲堯孫」，睇嚟下次拋書包前要再惡補吓喇！<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>