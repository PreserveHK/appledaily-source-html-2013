<html><header><meta charset="utf-8"><title>異動空間：互太回購有後着 - 魏力</title></header><body><h1>異動空間：互太回購有後着 - 魏力</h1><p>期指結算日，恒指又彈103點，但全靠騰訊（700）及友邦（1299）撐住，合共貢獻恒指69點升幅，其他表現乏善可陳。全城等美國議息結果，二三線股捱沽，神仙股就興風作浪。有戰友於fb問應該點炒神仙股，魏力的答覆是「唔好炒」。魏力炒咗好幾年股，交學費最多就係神仙股，起碼是六位數。一心想賺快錢，點知越來越窮，近兩年戒炒後，成績卻進步不少，得出的結論是：欲速不達。</p><p>神仙股至少有三個特點：一、業務超爛/冇業務；二、財技一流，供完再合、合完再供，以為跌到1仙冇得跌？股份50合1再跌過；三、招式花多眼亂，震倉、壓價收集只是小兒科，由於貨源盡入莊家之手，街貨多少一目瞭然，俗稱「數飛」，散戶買咗被發現，隨時被玩死，到止蝕沽出後就開車。炒神仙股，猶如與一眾隱世高手過招，仲要你在明，佢哋在暗，唔俾人「剝光豬」就奇！<br>體育用品股轉強，昨介紹的安踏體育（2020）破旗漲半成，可以吼位上車。今日推介的互太紡織（1382），業績年年增長，股價穩步向上，管理層更於上周五（26日）起，連續三日合共回購41.5萬股。<br>翻查紀錄，公司很少出手回購，去年10月亦曾連續三日回購，其後三個月股價累飆四成，今次回購後有後着機會不低。股價現穩守100日線，可小注一博。</p><p>魏力<br> http://www.facebook.com/2012jason </p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24 </p></body></html>