<html><header><meta charset="utf-8"><title>跨性別家庭下一代如常人</title></header><body><h1>跨性別家庭下一代如常人</h1><p>【本報訊】對跨性別人士來說，養育子女的權利比婚權更遙不可及。美國著名代妻產子的變性人比提（Thomas Beatie）經常被罵是怪物，其子女是否能健康成長，長期成為焦點；浸大社會學系副教授黃結梅則引述多項外國研究指，同性戀、異性戀、跨性別人士組織的家庭，下一代生理和心理均沒有差別，人們的反對聲音不過是出於不了解和恐懼。<br>黃結梅指，自1978年起，大量研究發現，同性戀、跨性別和一般異性戀者的家庭，下一代無論情緒、性別認同、性傾向均沒有差別，唯一分別只是學術表現，「因為佢哋嚟自呢啲家庭，喺學校被欺凌，學業受到影響」。</p><p>社會反對出於恐懼</p><p>她認為社會上的反對聲音，是出於非理性恐懼，「因為呢樣嘢同既有嘅秩序唔同，挑戰咗大部份人原有嘅價值，於是亂咁攞啲嘢嚟解釋，唔理實證究竟係點」。<br>哪W小姐是否衝擊了傳統婚姻制度？黃結梅指，婚姻制度並非一成不變，「香港1971年先有一夫一妻制，啲人會話，咁以前我啲妻妾都相處得好好㗎，點解要一夫一妻制呀？1969年美國仲係唔可以種族通婚，黑人同白人咪會搞亂晒啲血統？白人會唔會滅亡？黑人啲基因唔得㗎喎？𠵱家睇番，大家咪接受咗」。<br>黃結梅又指，已婚變性人可能要離婚，是「以家庭的名義拆散家庭」，「將跨性別人士同佢哋屋企人嘅利益放喺對立面，佢哋嘅家人會諗，你為咗變性，連婚姻都不顧。」她解釋，性別認同障礙是生理狀態，並非個人可以控制，家人必須理解，強調即使家庭成員的打扮或身體轉成另一性別，但其核心不會改變，「佢仍然係同一個人嚟」。</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24  </p></body></html>