<html><header><meta charset="utf-8"><title>智取大市：港股現時是02年翻版 - 晉佳</title></header><body><h1>智取大市：港股現時是02年翻版 - 晉佳</h1><p>睇番近期唔同嘅港股數據，都只能夠無奈。其中，最近20個交易日，恒指足足反彈1,295點，但呢段時間竟然有13個交易日跌股比例多過升股。換句話說，如果喺恒指反彈嘅呢段時間，隨機買入10隻股份，手上跌嘅股多過升嘅股，一啲都唔出奇，要贏錢實在太難。<br>剩係睇恒指，近期就由大戶喺22000關口chok上chok落，炒即日鮮有機會好淡通殺。買個股，揀中強勢股固然唔容易，但原來睇淡嘅話，開淡倉一樣被挾親，操作難度相當高。</p><p>撈底要睇實建滔化工</p><p>十個牛皮九個淡，中短線睇嚟難抱太大期望。雖然恒指市賬率1.4倍，H指市賬率得1.2倍，已經係熊市接近低位水平，但如果恒指市賬率跌到1.2倍先見底，都要跌14%，去番萬九點樓下，如果美股冧檔，恒指市賬率去到1倍，就要跌差唔多三成，𠵱家持股問你點捱？<br>投資者基本上已接近棄戰，因為內地整個工業已經一潭死水，仲未睇到有曙光，相信即使冇新危機出現，過多兩三個月，唔止買賣兩閒，情況仲越嚟越似2002年買賣蕭條嘅環境。<br>另外，睇番醫藥股、科網股呢類基本因素較好嘅股份，炒高到七七八八，市場上只會越嚟越冇嘢炒，到時就要專吼冷門股份先有出路，情況如同2002年買工業股一樣。<br>不過，晉佳對股市仲會有一絲希望，因為回想02年，等足一年之後，就喺03年出現一個長線買入良機，係一個足以令唔少人發達嘅機會，所以晉佳仲希望03年翻版會重臨，即使呢個低位要幾個月、甚至一兩年先出現，呢種等待都絕對值得。<br>究竟點樣可以盡早睇到呢個轉機出現？第一就係睇恒指、H指長線圖表。第二就係留意一批最先反映內地經濟狀況嘅股份，其中一隻可以留意就係建滔化工（148）。</p><p>建滔化工主要做覆銅面版、化工業務，好多行業都會用到。有大行曾經講過，話呢隻股係內地經濟嘅陰晴計，亦會最快反映經濟復蘇。換言之，睇到佢個股價長線有見底迹象嘅話，後市或許有運行，到時留一注持有佢都係唔錯選擇。<br>建滔化工舊年收入上升2%，但毛利率收窄超過兩個百分點，令純利下跌19.2%，至20.97億元，市盈率8.5倍左右。不過，今年上半年，內地經濟增長放緩，建滔理應更加難捱，所以市盈率拉高到10倍都唔出奇，咁就未算得上好吸引，如果要低吸，應該要等多陣。<br>建滔化工年初到𠵱家，股價一浪低過一浪，不過跌勢開始有放緩迹象，暫時應該可以繼續觀察，如果建滔開始改變一浪低過一浪嘅走勢，唔單止要買佢，仲要留意整個中港股市。</p><p>晉佳<br>本欄逢周三刊出</p><p>【動主播召喚 敢你就來】 <br>立即報名： http://anchor.nextmedia.com </p></body></html>