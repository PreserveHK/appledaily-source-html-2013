<html><header><meta charset="utf-8"><title>為陶瓷打　死煲呔</title></header><body><h1>為陶瓷打　死煲呔</h1><p>男人衣着可浮誇的地方不多，煲呔是其一。黎青龍醫生打扮靚絕醫學界，愛三件頭西裝襯Sharp醒煲呔，家中煲呔收藏過百。另一邊廂，替城中名媛設計晚裝的何國鉦認為穿衣最忌太過斯文，於是設計出比女人華衣更浮誇的羽毛、珠片、閃石煲呔。<br><br>記者：周燕　<br><br>攝影：潘志恆　<br><br>場地：Chez Patrick　<br><br>部份圖片由受訪者提供</p><p>打呔打足二十年
</p><p>港大內科及肝臟科講座教授黎青龍予人兩個印象，一是跟他姊姊即前朝高官余黎青萍餅印一樣，二是頸上那個金色陶瓷煲呔太耀目，再加上青草色三件頭西裝，令這個65歲肝臟權威，走在路上，型到飛起。<br>你笑他靚過龍，他卻說：「邊個唔貪靚？我1992年開始打煲呔，現在有百多條，即是平均一年買六條。一年六條，唔係好多啫。」每日面對百幾條煲呔，應該幾頭痕吧？「梗唔係啦，多顏色先易襯衫，少選擇就話難揀啫。」他說醫生應該要打領呔，原因是：「斯文一啲，總之一入Ward就要戴，衣冠不整，病人唔喜歡。」這貪靚醫生不甘穿戴平凡見人，惟有換上比領呔更醒目的煲呔，「有人指出，領呔容易沾染病菌。」因為煲呔形象太深入民心，曾經有班醫學院學生在上課Last day齊齊戴煲呔，向教授來個幽默的致敬。<br>粉紅Hermès煲呔、英國藝術家Christina Gascoigne的七彩煲呔、Dunhill藍紅方格煲呔……看得人眼花撩亂。他很喜歡Christina Gascoigne的出品，信手拈來就是一個青草色煲呔，細看每道橫紋粗幼不一，顏色也深淺有別，原來是人手繪畫的，十分有心思；Christina Gascoigne是英國藝術家，擅長陶瓷創作和在絲上繪畫，煲呔是她其中一個創作系列；另一個湖水藍作品，雖然圖案簡單，但顏色深淺富層次。</p><p>不一樣的蝴蝶結
</p><p>黎青龍有他的堅持：「有次喺英國Opera house，見到有人戴膠煲呔，幾核突！」雖然他穿衣花俏，但堅持打傳統「生煲呔」，即由一塊布綑出一個蝴蝶結來，橡筋加現成蝴蝶結的「死煲呔」，他最怕怕。親手打的蝴蝶結，每次總有點不一樣，這才是煲呔特別之處。<br>他唯一會打的死煲呔，是意大利品牌Cor Sine Labe Doli的陶瓷煲呔，因為煲呔本身就是一整塊已打好蝴蝶結的陶瓷，表面光滑亮麗，沒有結可以打。最近拿港大長期服務獎，65歲的他也戴這品牌的白陶瓷煲呔，襯橙色西裝、黃色襯衫，夠晒突出。「有次喺Harvey Nichols見到，覺得好特別。」原來這男士品牌以陶瓷作為主要創作物料而見稱，2009年才成立，已經成功以陶瓷煲呔突圍，最終被貪靚的教授看上眼。黎青龍一買，就買了六個，看上去雖然造型類近，但其實各有特色，蝴蝶結的摺紋不同，形態也有差別，他自信滿滿說：「每次戴，未見過有人話唔靚。」</p><p>衣着巡禮</p><p>僱傭兵打先
</p><p>煲呔起源於17世紀歐洲，當時的克羅地亞僱傭兵以絲巾圍繞頸部固定襯衫領口，後來這做法被法國人採用，絲巾打法慢慢變成煲呔領結。</p><p>討厭官仔骨骨</p><p>「我個樣，一着西裝就顯得好斯文，其實我唔喜歡。我唔喜歡呢個形象，想擺脫呢個形象。」時裝設計師何國鉦向來做女裝，近年做起煲呔來，只為滿足自己，「一着西裝，我就似做文職工作，官仔骨骨，我唔喜歡，但出席Black-tie events又唔可以着得好Casual，於是就諗應該點打扮。」後來，他發現煲呔是男士恩物，「女人着衫可以好花枝招展，男人多數着西裝，但款式變化唔大，惟有喺配飾例如煲呔之上做啲變化。」<br>何國鉦有很多煲呔收藏，不論朋友Party還是隆重場合，總有一款合適，例如法國年輕品牌Alexis Mabille，釘上金色珠片，加上粉紅刺繡，花俏得很；另一款Lanvin花花圖案煲呔，一邊白花，一邊紅花，相映成趣；本地牌子Izzue的黑色煲呔，兩邊加上誇張窩釘，「煲呔其實喺人視線所及嘅位置，戴咗佢，可以點綴一身穿着。」<br></p><p>郭富城最佳示範</p><p>何國鉦認為身形瘦小一點的男士戴煲呔比較好看，「太高大或膊頭太橫嘅男人，煲呔戴上身之後，比例會縮細咗，唔好睇。煲呔之於男人，猶如珠寶之於女人，有氣質先戴得好睇。」論身形和氣質，他認為郭富城是戴煲呔最佳示範。<br>有感坊間煲呔始終太平實，他嘗試自己設計，Dorian Ho Homme Collection有推出煲呔，物料和款式都很誇張，放棄傳統老正的設計，用上羽毛、珠片、牛仔布等物料，刁鑽程度拍得上女裝。這天他穿上一套彩藍色西裝，襯上羽毛煲呔，隆重得體，又充滿新鮮感，整體感覺很醒目，難怪他說，一個別緻的煲呔，可以令到整個人的形象活潑起來。</p><p>何國鉦設計</p><p>何國鉦珍藏</p><p>（Dorian Ho Homme Collection查詢：2321 3288）</p><p>衣着巡禮</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>