<html><header><meta charset="utf-8"><title>求驗客手記：拿玻里新兵腳頭好　賓帥風騷</title></header><body><h1>求驗客手記：拿玻里新兵腳頭好　賓帥風騷</h1><p>拿玻里禮拜一晚主場友賽加拉塔沙雷，教練賓尼迪斯賽前晒新兵，希古恩同連拿正式同球迷見面。雖然呢兩大猛將都係做觀眾，但拿玻里靠彭迪夫等舊將建功，以3:1輕取有杜奧巴嘅加拉塔沙雷。<br></p><p>希古恩做人氣王</p><p>拿玻里今夏搵到條大水魚，將前鋒卡雲尼賣咗去巴黎聖日耳門，收番6,400萬歐元（約6.6億港元），所以新教練賓尼迪斯水頭充足，即刻大搞西班牙化。佢向皇家馬德里啲冗員埋手，加埋用咗5,800萬歐元簽咗希古恩、荷西卡利祖同艾比奧爾；賓帥仲順便由利物浦挖埋舊將連拿返嚟，借用一年。<br>賓帥喺禮拜一場友賽前，帶埋希古恩、連拿出嚟，同拿玻里球迷見面。可能同名宿馬勒當拿有關，球迷非常鍾意同樣嚟自阿根廷嘅希古恩；當佢着住拿玻里波衫入場時，全場哄動，氣勢就好似前日尹佩斯代表曼聯後備入場鬥傑志咁勁！賓尼迪斯呢日着間條恤衫配牛仔褲，便裝一度，春風滿面，睇落好似後生咗咁！</p><p>周末入「廠」爭阿聯酋盃</p><p>由於初嚟埗到，仲有啲手續未搞掂，希古恩同連拿冇份落場踢，坐喺場邊做觀眾；幾名主要新兵中，有荷西卡利祖同巴西門將拉菲爾卡比爾打正選。射手彭迪夫4分鐘建功，幫拿玻里半場領先1:0。雖然加拉塔沙雷換邊後一度追平，但辛尼加同恩斯治尼各入一球，拿玻里最後輕輕鬆鬆贏3:1。嚟緊星期六，拿玻里將會去參加阿仙奴主辦嘅阿聯酋盃。<br>另外，意甲賽會周一公佈來季賽程，其中第7周最精采，有國際米蘭對羅馬，同埋祖雲達斯對AC米蘭兩場大戰，至於首循環嘅米蘭打吡就要等到第17周。不過，我求大俠向香港啲電視台收過風，未聽到有邊間想買意甲轉播權，所以香港球迷今季應該睇唔到意甲嘅電視直播。想睇希古恩踢波嘅英姿或者賓帥督師嘅雄風的話，可能就要等歐聯嘞！</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24 </p></body></html>