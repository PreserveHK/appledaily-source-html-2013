<html><header><meta charset="utf-8"><title>體壇拾趣：星如響朵會拜恩</title></header><body><h1>體壇拾趣：<br>星如響朵會拜恩</h1><p>當職業拳手曹星如遇上NBA球星拜恩，會有咩化學作用呢？大家好快就知，啱啱喺上周六澳門威尼斯人贏到職業生涯10連勝嘅星如，即時人氣高企，新贊助商「一剔牌」都要叨吓佢光，請佢喺本周六出席拜恩活動，剛好星如係拜恩迷，兩雄相遇，或有機會對吓拳或打吓籃球，諗吓拜恩嘅打拳樣都幾得意。而拜恩日前就同老婆雲妮莎同兩個女，去咗意大利卡普利島度假；不過唔好以為佢真係去度假咁簡單，因為原來拜恩早前去意甲AC米蘭唔係參觀，而係去人哋個訓練中心做復健呀！<br>講番10連勝嘅星如，佢喺威尼斯人嘅打拳造型應該係最突出一個，黑色leggings加黑色鞋，全場唯一，其經理人Jay（劉志遠）話：「我賽前都問過WBO是否准着leggings，因為冇人咁着過，佢地回覆係冇規矩話唔准着，我覺得出嚟效果唔錯。」<br>10連勝嘅星如賽後喺面書寫低自己嘅心聲：「好希望11月可以再到威尼斯人打比賽。」Jay話有9成機會以上，因為世界最出名嘅拳擊推廣公司兼今次威尼斯人推廣商Top Rank話星如賣到飛，星如重臨威尼斯人嘅機會好大。</p><p>【動主播召喚 敢你就來】 <br>立即報名： http://anchor.nextmedia.com </p></body></html>