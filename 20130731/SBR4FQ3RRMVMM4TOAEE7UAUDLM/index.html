<html><header><meta charset="utf-8"><title>電視撈飯：淚的小花復工黃紫盈捱眼瞓　凌晨報新聞</title></header><body><h1>電視撈飯：淚的小花復工<br>黃紫盈捱眼瞓　凌晨報新聞</h1><p>無綫新聞小花黃紫盈上月27日喺互動新聞台報道新聞時，突然喺鏡頭前喊，揭發佢同另一小花張文采為爭上位而鬧出小風波，有指事件令無綫高層怒不可遏，急召兩女主播「照肺」，勒令兩人要收口，黃紫盈仲被要求放大假避風頭。話都冇咁快，黃紫盈放完大假，已經返咗新聞部原有崗位，不過原本喺互動新聞台黃金時段報新聞嘅佢，𠵱家被「放逐」調咗去報凌晨12點鐘嗰轉新聞，唔通係再罰佢放假時喺facebook留言話自己係無辜委屈單嘢！<br>有網民好心痛，話知道黃紫盈唔捱得眼瞓，又有網民就話佢個樣有啲攰，不過有啲又讚佢狀態大勇。對於做深宵報道，有網民相信係臨時性，原來網民都識嘢，事關無綫外事部副總監曾醒明噚日都話，黃紫盈放完假就配合新聞部嘅編排輪班，係正常嘅更期調動。<br>另外，羅鈞滿之前再幫無綫主播女友張文采出頭，話件事有人搞屎棍，不過佢噚日出席活動時否認有講過：「件事都過咗咁耐，唔應該再講，𠵱家仲係敏感時期。」佢仲話公司都希望女友講少句：「佢嗰邊唔想主播成為娛樂新聞人物，我都明白，總之工作可證明一切。」</p><p>陳嘉欣坐正做主播</p><p>至於另一個活躍於翡翠台嘅小花陳嘉欣，一直深受網民歡迎，佢唔止做黃金時段嘅「新聞提要」，睇睇吓人氣劇《衝上雲霄II》見到佢，直情喺日前（29日）開始坐正做「午間新聞」主播，位已上！<br>版主：陳基征</p><p>【動主播召喚敢你就來】<br>立即報名： http://anchor.nextmedia.com  </p></body></html>