<html><header><meta charset="utf-8"><title>中環在線：慈善拍賣　任食時思糖果股神教嗒糖 - 李華華</title></header><body><h1>中環在線：<br>慈善拍賣　任食時思糖果<br>股神教嗒糖 - 李華華</h1><p>股神畢菲特年年都搞慈善午餐拍賣，善事唔怕做，今年再搞新意思，加多個「糖果放題」半日遊拍賣，成功競投嘅嗰位仁兄可以同股神把臂同遊時思糖果（See's Candies）喺加州嘅廠房，股神仲會教佢點樣嗒糖！</p><p>叫價已達27萬銀</p><p>今次慈善糖果廠半日遊，籌到嘅錢會用嚟支持非牟利教育機構，但只承諾參加者可以同股神合照，同埋攞簽名，佢亦會教授正確嘅食糖方法，未必有機會好似食慈善午餐咁，有幾粒鐘時間請教佢投資心得。<br>截至本周一，拍賣已經叫價叫到3.5萬美金（約27萬港元），競價時間去到8月13日，睇情況，價錢仲有得升。<br>睇返近年股神慈善午餐嘅拍賣成績，對上五年成交價都多過200萬美金，舊年更創下345.7萬美金嘅紀錄，今年衰衰地都有100.01萬美金，睇嚟要同股神一齊食糖都唔慌會平。</p><p>畢菲特出名「為食」</p><p>股神嘅投資旗艦巴郡早於1972年投資時思糖果，至今有41年，股神往年出席巴郡股東會，亦好鍾意一路𡁻住時思嘅糖，一路回答股東提問，做埋生招牌。<br>股神出名「為食」，巴郡當然仲有投資其他著名食品公司，例如可口可樂、茄汁生產商亨氏、Oreo同吉百利生產商Mondelēz International、雪糕公司Dairy Queen等等，種類之多，可以媲美超市。<br>如果呢次拍賣糖果放題成功，股神會否考慮搞埋可樂放題、雪糕放題呢？勝出者能否帶埋仔女去呢？</p><p>李華華<br>mailto:LiWaWa@AppleDaily.com</p><p>【動主播召喚 敢你就來】 <br>立即報名： http://anchor.nextmedia.com </p></body></html>