<html><header><meta charset="utf-8"><title>中門大開：蛋散商界救港 - 添馬男</title></header><body><h1>中門大開：蛋散商界救港 - 添馬男</h1><p>財爺在潮州商會午宴上開拖，不點名反駁陳啟宗等梁粉指控佢唔肯使錢之言論，財爺論據其實好簡單，你成棚業餘政客一人一句、個個胸懷大志，誓要改革香港深層次矛盾，大計多籮籮，但游談無根，口號一直仍停留在口號層面，從未認真變成可操作之公共政策，你叫財政司點樣撥資源呢？財爺係劍術高手，視中國女劍客第一個奧運金牌欒菊杰為偶像，一劍就刺中梁粉死穴。</p><p>無執政綱領　但要話事權</p><p>回歸以來，香港一直存在兩條路線之爭，張志剛稱為建制改革派同既得利益派、梁振英當然是改革派，政務官系統當然係既得利益派。問題係改革派根本無一個核心執政綱領，東一拳、西一腳，並無套路章法可言，董建華曾經以七年時間去實踐所謂改革，結果一事無成。呢條路線早在基本法起草年代已形成，鍾逸傑、羅康瑞、梁振英一班人意圖效法日本經團連，以工商界力量奪取官僚在產業政策上話事權，30年來從未成功，何解？<br>香港商界根本唔夠班，在英人眼中係一班只會尋求個人利益之蛋散，前中策組首席顧問顧汝德認為北京最錯係誤信香港工商界，以為佢哋係管治精英，實情香港經歷多年經濟動盪，大小危機，呢班蛋散全無貢獻可言。其實官僚在呢方面經驗比蛋散商界豐富，至少跟過英國佬做嘢。一棚烏合之眾要將特區政府改成通產省MITI，真係笑大人個口。八十年代發展經濟學呢套，根本已經爆煲，一場亞洲金融風暴，已揭示亞洲各國商界之貪污腐化，官商勾結後遺症。<br>當日特首選舉，香港人受到傳媒蠱惑，認為梁之政綱是改革香港良方，其實不過係老董舊酒換上新瓶，而更差的是執行者水平比老董年代更低，更無民意基礎。港版淡馬錫、經發局未上場已被打柴，根本無市場，結果自然諉過官僚。財爺早在董朝出任工商科技局局長時，已經處理過大大小小產業優惠訴求，包括老董引來之圓晶生產商漢鼎亞太，又要地、又要稅務優惠、仲要由內地輸入外勞，結果又係俾曾俊華一手打沉。<br>本地政客多年來無視商界落後之現實，不斷提出干預市場政策，以大有為施政改革所謂深層次矛盾，將社會折騰而一事無成。<br>香港人，好心大家醒一醒，睇清楚香港的客觀現實，幾條蛋散走埋一齊就話要改革香港，真係可笑！<br>還望財爺下次公開演講、將當日打殘老董高科技製造業春秋大夢故事，公諸同好，等大家知道歷史如何循環不息！</p><p>添馬男</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24 </p></body></html>