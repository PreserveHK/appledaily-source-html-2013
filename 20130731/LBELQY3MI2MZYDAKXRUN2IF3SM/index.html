<html><header><meta charset="utf-8"><title>億萬大片 - 左丁山</title></header><body><h1>億萬大片 - 左丁山</h1><p>上星期有幾日，中區恒生銀行總行在清晨時分，受二三十架貨車、Van仔、汽車包圍，甚至中環街市租庇利街嗰邊亦泊滿貨車，究竟有何原因？有睇娛樂版嘅記者小Ｇ同左丁山講：「好似係湯唯有份主演嘅荷李活大片『雷神』喺香港拍攝街頭景，借恒生銀行外圍一用呀。」明白嘞，如此一來，領教到甚麼是「億萬金元」巨獻。動員咁多人力物力嚟拍攝一場街景，他日在電影究竟會出現幾耐？一分鐘，兩分鐘？以每分鐘成本計，肯定係天文數字，香港電影點同荷李活爭呀！<br>睇過霍士電視一段電影行業動態訪問，一位受訪人士話：「有咗DVD之後，荷李活嘅商業模式（business model）也有重大改變，過往電影收入靠美國票房，但現在全世界電影DVD銷量收入，可與嗰套電影嘅票房紀錄相等，甚至更多，因為套戲上映後，便要擺入貨倉，但DVD銷售，係細水長流，長期有收入。之不過為咗保證有銷路，套戲最好有知名度（name recognition），故此荷李活現在鍾意拍電影嘅續集，當片集看，例如占士邦、職業特攻隊、Die Hard、超人、鐵甲奇俠等等，一講個名出嚟，全世界影迷都會望吓隻碟，不會抗拒，如果係一次過嘅新名字電影，推廣方面要花多不少功夫。」<br>聽講「雷神」亦屬續集類，唔怪得捨得落重本。中午在「波士廳」出席飯局之後，由於好奇心，特別走去HMV搵吓有冇雷神舊戲嘅DVD（嗱，上當嘞，正中荷李活片商下懷），點知一時之間，搵唔到，咁又慳番。<br>在飯局之時，聽主人家Ｆ講，太古廣場蘇富比有日本古畫，18世紀浮世繪展覽，屬三級之作，十分過癮，睇完先會知道今日之春宮玩物，日本古已有之。主人Ｆ係古董大行家，有心（觀賞之心）有力（有真金白銀購買力），經佢品評，必屬佳品，不過在座有人話：「這年頭，睇醫生多過睇春宮啦！」睇醫生，主人Ｆ又有話說：「勸告大家有空要去瑪麗醫院睇睇病，留番低一個病歷以備危急時有用。上星期有朋友出事打電話去養和，養和話冇床位，醫生不在，卒之要打電話搵急救車送去瑪麗。養和、港安、明德醫院等隨時日日冇位㗎，最可靠還是去瑪麗！」咦，主人Ｆ與朋友住在山頂嘅，都要去瑪麗？我地叫佢唔好與平民爭位，但回心一諗，鬼叫政府唔搵多啲地嚟起私家醫院咩！</p></body></html>