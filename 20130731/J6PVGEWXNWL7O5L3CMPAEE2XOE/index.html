<html><header><meta charset="utf-8"><title>局部變性　得不到改變性別權利力爭第三性名份小強：我是X</title></header><body><h1>局部變性　得不到改變性別權利<br>力爭第三性名份小強：我是X</h1><p>【跨性別心迹】<br>【本報訊】小強不是委曲求全的人，因不打算切除卵巢和子宮，得不到身份證上女轉男的權利，於是在其他公共領域上全力爭取「名份」：要求銀行稱呼他為先生，否則把所有存款和投資轉走；拒在表格上男和女的方格內加剔，自己畫上一格X；得悉澳洲開始承認男和女以外的「第三性」，本身是澳洲公民的他，本月初申請把護照的性別由女轉為第三性（Gender X）。<br>記者：張嘉雯</p><p>來自基督教家庭的小強，從小已經想當男生，「我記得7歲嗰年祈禱，我同神講：『其實我好想做男仔，如果可以做男仔就好喇。』但知道無可能，如果咁就得，咪世界大亂？」<br>成長過程中，他一直作男性打扮，隱藏胸前兩團肉，「有件底衫，唔會除，好似貼身嘅皮咁，沖涼先除，唔想去女洗手間，就唔飲水，少啲去，或者減低自己個『氣場』，耷低頭，好快完成就走返出嚟」。<br>大學畢業後，他在電視台當編導，拍攝紀錄片，因為行業風氣相對自由，加上他一直單身，身份問題沒有對他造成很大困擾，「我好努力咁喺女性身份度搵出路，男仔頭嘅女性、女強人、鍾意女仔嘅女仔咁，但都搵唔到。」</p><p>讀男跨女自傳開竅</p><p>直至28歲那年，他為一個女孩心動，生活出現翻天覆地的改變，「人人都覺得我係les（lesbian），我都以為自己係，但又覺得唔係好fit in，同埋我諗，如果我係，咁我係咪得罪咗神呢？好唔開心，justify唔到自己有嗰種感情存在，覺得自己係大罪人，想死，但基督徒又唔可以死。」<br>表白遭拒，小強承受失戀之苦，想過了結餘生，「情緒好波動，外面個世界好似同我無關係咁，處理唔到生活嘅嘢，出面發生乜嘢事我都react唔到，或者react得好慢」。<br>失焦狀況持續數年，直至兩年半前他偶然看到一本講述日本男跨女、現職模特兒所寫的自傳──《我是男校畢業的女生》，才恍然大悟。「開心到不得了，成個人通晒，好想同全世界講，打電話畀啲好耐冇見嘅朋友話佢哋知，又約人出嚟食飯講，成個人清晰咗好多」。</p><p>要求銀行改稱先生</p><p>他形容，因資訊不足，一度與「跨性別」擦身而過。今年35歲的他，已完成切除乳房手術，但切除卵巢、子宮，以及陰莖重建手術，他不打算做，「上身風險細啲，我都比較介意啲，身體跟咗我咁多年，唔想改咁多，我𠵱家搵到自己已經好開心，想好好生活落去，𠵱家我有醫生紙，可以入男廁，係轉唔到身份證箒。」<br>完成手術後，他改了自己的中文名，又下定決心為自己爭取「名份」，首個目標是銀行和強積金公司，「任何人將女性嘅身份加諸我身上，我都好唔鍾意，啲人嗌我小姐，我都好唔舒服，覺得好哽耳，咁我咪逐間（銀行）打去，話自己有病（性別認同障礙），叫佢哋打嚟又好，書信往來都好，改做Mr.或者唔使稱呼我都得」。<br>結果7間公司中，只有一間不成功，「有間MPF公司改唔到，咁我咪轉走晒啲錢囉，無謂你難做、我難受」。</p><p>護照申請「第三性」</p><p>本身是澳洲公民的他，本月初更進一步，申請把澳洲護照上性別一欄由「女」轉為第三性（Gender X）。當地上月1日通過讓民眾自由選擇性別，包括「男性」、「女性」或「性別不明、雙性或未指定性別」，澳洲居民只需有醫生或心理學家的書面證明便可獲承認為X性別。<br>本報向多家本港銀行查詢，了解跨性別員工可否穿着另一性別的制服、機構內是否設有中性（Unisex）設施、跨性別客人是否可以選擇另一性別稱呼。<br>渣打銀行表示，已於幾個主要市場包括香港、新加坡、英國和美國成立LGBT員工網絡，今年香港把員工醫療福利由配偶延伸至員工的固定伴侶，包括同性伴侶。中銀香港表示，客戶如欲更改個人資料，會按資料性質而要求客戶提交有效的相關證明文件。匯豐銀行未有回覆查詢。</p><p>杜汶澤、彭浩翔初會蔡瀾、黎智英！仲未睇？<br>第三集《亂噏24》足本放送中，即上：<br> http://bit.ly/appletalk24  </p></body></html>