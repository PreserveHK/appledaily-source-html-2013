<html><header><meta charset="utf-8"><title>體壇拾趣：贏口碑兼換紅魔衫傑志輸波照like</title></header><body><h1>體壇拾趣：贏口碑兼換紅魔衫<br>傑志輸波照like</h1><p>「港版巴塞」傑志前晚響香港大「爛」場對英超勁旅曼聯，結果合演咗場有7個高質素入波嘅表演賽，相信球迷應該收貨，而賽後唔少球迷讚傑志踢得好，又有隊形，總領隊伍健嘅fb賽後收到唔少like，至於中場林嘉緯以世界波射破紅魔大門，當然威威，可惜換唔到卡域克件波衫，變咗有少少遺憾。<br>雖然紅魔有尹佩斯、里奧費迪南同菲爾鍾斯等主力後備，不過，響艾拉同湯卡華利帶領下，冇因為場爛而hea踢，7個入波又幾靚；而傑志球員賽後就忙於響更衣室門口捉住魔兵換波衫同合照，其中林柱機最勁，一個人換到連迪加特同韋費特沙夏兩個人件衫，另外，踢過英超富咸嘅中堅列文同里奧亦傾咗好耐。<br></p><p>球迷讚叻過少林寺</p><p>唔少球迷賽後即刻響傑志班主伍健fb留言勁讚，仲話相信會有唔少球迷睇完呢場波而鍾意傑志；亦有球迷拉埋上個禮拜響巴克萊亞洲賽輸畀曼城同熱刺嘅南華嚟講，話論兩隊表現，少林寺表現就失色好多。<br>傑志原先希望場波可以幫賽馬會傑志足球中心籌多啲錢，可惜慈善晚宴善款冇預期咁多，但完全唔影響伍生心情，佢笑笑口話，多謝球迷支持同捧場，仲有響fb畀球隊嘅好多個like，所以辛苦都值得，而今次有好表現可以話係過去幾年努力建立打法嘅成果，不過，球隊唔會因為今次有好口碑而停落嚟，嚟緊目標係亞協盃4強，甚至決賽。</p><p>嘉緯換唔到卡域克波衫</p><p>至於傑志噚日已經復操，下月中就會去泰國集訓，為月尾展開嘅港甲做最後準備，而林嘉緯話，球員生涯可以兩戰曼聯（上次係8年前，後備上陣5分鐘，今仗仲要福至心靈入埋波），真係冇乜苛求，只係賽前同自己好欣賞嘅曼聯中場卡域克講好交換波衫，點知最後都換唔到，亦冇機會同曼聯球員影相留念，確實有少少唔開心。</p><p>【動主播召喚 敢你就來】 <br>立即報名： http://anchor.nextmedia.com </p></body></html>