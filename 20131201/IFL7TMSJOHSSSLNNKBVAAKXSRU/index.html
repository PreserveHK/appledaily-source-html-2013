<html><header><meta charset="utf-8"><title>JM爛醉　躁友護花</title></header><body><h1>JM爛醉　躁友護花</h1><p>【蘭桂坊】唔少圈中人都喜愛夜蒲，噚日凌晨點幾鐘，文詠珊（Janice Man）同朋友去咗蘭桂坊Volar消遣，玩到大約三點九，醉醉哋嘅JM同一男一女朋友一齊離開。</p><p>爆樽鬧人</p><p>行落斜路時，JM全程耷晒頭，由着住熱褲嘅女朋友扶住行，兩人一度行入橫街密斟，出嚟時熱褲女發現有記者影相，邊行邊攞個手袋遮住JM塊面，搞到自己O晒腳冇晒儀態。<br>佢兩個一度想撇甩記者，兜咗去蘭桂坊大廈嗰邊但唔成事，熱褲女即情緒激動，猛鬧記者：「唔好再跟！唔好再跟！」講完仲隨手攞個玻璃樽就爆記者，阻住記者追JM，雖然場面咁激，但JM一路冇出過聲，乘機返上去dragon-i門口搭的士。熱褲女爆完樽雞咁腳追埋上去，醉到冇出過聲嘅JM上咗的士後，即刻質個頭埋去熱褲女身後，熱褲女就繼續拍打玻璃鬧記者。JM有咁識保護佢嘅朋友，真幸福！<br>採訪、攝影：吳耀輝、潘冠恩、楊浩賢</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>