<html><header><meta charset="utf-8"><title>隔牆有耳：留港保皇　Tree根犧牲囡囡 - 李八方</title></header><body><h1>隔牆有耳：<br>留港保皇　Tree根犧牲囡囡 - 李八方</h1><p>為咗確保擴建堆填區撥款過關，據知民建聯已經勒令黨員務必出席財委會投票，最終竟然影響鍾樹根囡囡嘅終身大事，保皇真係唔易做。<br>話說喺長毛等人拉布下，財委會今日會議肯定投唔到票，17號同19號要加班審議，但Tree根一早訂咗機票，19號陪囡囡去日本，義務做攝影師幫阿女影結婚相。據聞民建聯頭目知道後即刻落柯打叫Tree根唔准走，大佬開到聲，Tree根邊有得say no？自由黨立法會新丁鍾國斌都唔知碇，冇留意每逢立法年度最後一次大會要連開幾日，結果訂咗17號、即係今年last一次會後，晚機飛去土耳其，黨魁田少唔會詐佢型啩？</p></body></html>