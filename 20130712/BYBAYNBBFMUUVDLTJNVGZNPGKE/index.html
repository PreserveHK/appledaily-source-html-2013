<html><header><meta charset="utf-8"><title>隔牆有耳：民記女將　fb設專頁呃like - 李八方</title></header><body><h1>隔牆有耳：<br>民記女將　fb設專頁呃like - 李八方</h1><p>全民呃like嘅年代，民建聯三位女將包括元秋蔣麗芸、Starry李慧琼同EQ葛珮帆亦唔執輸，特設facebook專頁供女士們盡訴心中情。元秋為咗吸引更多市民投入呃like風潮，正式向白姐姐挑機，有意仿效南宮夫人，喺專頁設信箱，幫姊妹解答感情上嘅疑難雜症。嘩，元秋對狼英係癡心情長劍嚟㗎喎，睇怕會教姊妹們凡事忍一忍，唔會好似白姐姐咁經常勸人分手或離婚。<br>至於Starry，佢話會擺多啲囡囡生活照上facebook，師奶們有心事亦不妨向佢傾訴；EQ就主打職場女性嘅辛酸。原來三位女將都係「和理非非」支持者，噚日猛叫記者like佢哋之餘，表明facebook若有粗口留言，即時delete殺無赦。</p></body></html>