<html><header><meta charset="utf-8"><title>電視撈飯：回敬老公咀定欣YoYo露膊勾馬明</title></header><body><h1>電視撈飯：回敬老公咀定欣<br>YoYo露膊勾馬明</h1><p>王浩信日前拍無綫新劇《貓屎媽媽》，當街同胡定欣熱吻，王浩信仲得戚話唔使同老婆大人陳自瑤（YoYo）申請或備案，YoYo同樣拍劇遇上親熱鏡頭，都有好大自主權。近日埋首趕古裝劇《寒山潛龍》嘅YoYo，日前就同馬國明（馬明）有場曖昧戲，劇情交代佢哋係一對舊情人，但馬明升官後拋棄女友，失戀YoYo淪為青樓女子，點知佢又捲入一宗案件，馬明為查案到妓寨，佢衝入一個妓女房，偏偏撞正YoYo啱啱除衫露出白滑膊頭。</p><p>「不如返去湊仔」</p><p>YoYo發現有陌生男人入咗房，正想大叫嘅時候，馬明手急眼快伸手掩住佢個口，YoYo瞪大眼見到係舊愛，當然打個突，馬明未及解釋，咁啱佢正印老婆李詩韻就殺到捉姦，佢哋又衣衫不整，認真水洗唔清。鏡頭以外係人妻兼人母嘅YoYo，話唔介意劇情需要拍親熱戲，佢日前喺電話度話：「劇情有需要，我一定配合，老公呢方面會尊重我決定，我哋互不干涉。我覺得呢樣唔拍，嗰樣又唔得，咁不如返去湊仔啦。」<br>版主：陳基征</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！<br></p></body></html>