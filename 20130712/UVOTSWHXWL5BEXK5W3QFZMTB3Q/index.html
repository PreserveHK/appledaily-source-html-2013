<html><header><meta charset="utf-8"><title>專題：中環四哥牌檔65年傳奇地踎煎蛋豪住半山</title></header><body><h1>專題：中環四哥牌檔65年傳奇<br>地踎煎蛋豪住半山</h1><p>【本報訊】陳泗記算是中環最傳奇的大牌檔，開業65年，經歷家族內訌，苦心經營以慢工闖出名堂。時至今日，菜脯肉碎煎蛋、雞鵝飯等招牌菜，仍滋養着中環人的肚皮。老闆陳超華排行第四，這個中環四哥瀟灑有如謝老四，正當人人賣冰鮮雞，他堅持用新鮮雞；當其他食肆賣燒鴨，他繼續賣燒鵝，懶理成本多高。正因為要求高，才可以煎蛋煎到住半山豪宅。<br>記者：中環特工隊</p><p>「好彩咪冇生意囉，唔好彩就做死我，我梗係想好彩，唔使做啦！」在士丹利街檔口，四哥大口喝着啤酒，一副悠然自得。活了一個甲子，很會享受人生，見記者難纏，不下五次推說「好忙！」原來有時打發客人一樣決絕，「有次約咗人消夜，九點九，我話收工喇，有個人話：『唔係嘛？我天水圍出嚟喎！』我話唔做呀！一講收工，老竇都冇情講！」近日陳泗記更關上大門，原來天氣太熱，放暑假去也。<br>瀟灑有如令狐沖，從小愛闖蕩天下。20歲赴笈加國，大學主修商業，70年代末回港後，從事股票及外滙投資，正是香港經濟起飛、魚翅撈飯的黃金歲月，「嗰陣搵幾多使幾多，多唔多女朋友？我都唔識追女仔嘅！（女仔追你？）係呀，哈哈！喂，咪俾事頭婆聽到，拆咗個檔都似！」那些年，四哥兼顧成衣生意，一家四口樂也融融。</p><p>大哥爛賭　替父收拾爛攤子</p><p>長兄因爛賭，經常到老父陳泗開設的陳泗記攞錢，父母更先後賣掉中環及深水埗三個舖位代他還債，最後兄長連當時羅便臣道的物業也賣掉套現。檔口的財政狀況，老四一直了然於心，只是老人家思想傳統，偏愛長子，隻眼開隻眼閉。「嗰次我返去同佢（老父）攞20萬周轉，佢話：『邊度搵畀你？』我話大佬冇得還你就畀佢，𠵱家我有得還㗎喎，佢話：『係呀，你大佬冇本事，你叻仔吖嘛！』你吹佢唔脹，我咪問第二個攞囉」。<br>後來老父退居幕後，生意交予長子及次女。1990年新歲，老父致電向四兒子告急，「佢講晒粗口話：『你大佬唔做喇，我冇錢交數，你返嚟搞掂佢呀！』佢當時淨係畀兩日時間我」。臨危受命，四哥二話不說，放下當時的成衣生意，從新披甲上陣，「當時我大佬、大嫂、佢哋個仔、家姐、姐夫，一話唔做冇咗五個人，玩嘢囉，想迫我老豆分家囉！」<br>陳家四哥接過燙手山芋，首要撲水，向銀行貸款百多萬元，「找數找咗緊急嗰啲先，跟住再逐個（供應商）打電話，應承慢慢還畀佢哋，大家由細識到大，佢哋都話：『華哥，你返嚟就好喇！』」<br>歲月於彈指之間流走，老父早已仙遊，四哥也還清債項，現時家住半山羅便臣道，早已不用為生活發愁。當歷史相若的鏞記爆出兄弟爭產，陳家四哥跟大哥也不相往來，「唔想見嘅場合咪見到囉！」即是紅白二事？「係呀！」說到底也是家族生意，何不兄弟同心？「我媽唔畀佢返嚟呀，因為佢一返嚟，我就會走！有時我老婆一鬧我，我話：『我得老婆仔女，我斷咗五親，你唔好再鬧呀！』」<br>陳家夫婦的確時常吵嘴，當初四哥為兄孭下一身巨債，妻子侯惠蓮氣炸說：「嬲到想離婚！」也難怪，四嫂為家中孻女，從小十指不沾陽春水，投身社會當OL，半途出家做飲食，心理關口難突破，更何況是市井大牌檔，「當年唔興寫單，就咁叫『雞鵝飯！叉鵝飯！』死喇！唔知街有冇人行過見到我咁粗魯呢？」</p><p>菜脯蛋煎15分鐘　激親老婆</p><p>四嫂性急，四哥卻瀟灑優雅，急驚風撞着慢郎中，引發連場火山爆發，四嫂說：「分羊腩，要睇清楚邊嚿有骨、邊嚿有腩，我好火滾，我話：『你求鬼其啦！做吓第二樣嘢啦，又要斬雞，又斬其他嘢！』」四嫂為免嘥氣，最後索性停售羊腩煲，但問題仍未解決，「買條牛柳返嚟，慢慢喺度起筋，你話係咪激死人？」<br>經營大牌檔講求快刀斬亂麻，四哥下廚卻像炮製法國料理，「煎完三塊午餐肉，擺個品字，淋豉油，再鋪塊蛋，再淋豉油。佢要夥記做到佢咁樣，我覺得唔得囉！」招牌菜菜脯肉碎煎蛋，四哥花上15分鐘慢煎，四嫂看不過眼攬上身，又要同時兼顧煲仔菜及接待，一眼關七，「唔想啲客嚟咗個煲（仔菜），又差個煎（蛋）嘅」。<br>瀟灑哥不計成本，也令太座氣結，「人哋個個打斜切（燒味），可以切多幾碟，睇起上嚟又多啲；佢就打直切，啲客反而話：『喂！好似冇乜肉喎』。」四哥沉醉在自己的世界，懶理別人批評，「佢最高境界就係唔睬你！」四嫂何不干脆劈炮？「唉！客、仔女，你都會包容，更何況佢係我老公？」<br>大男人愛在心裏口難開，結婚35年，四哥堅持每年跟老婆遊日本，二人緣訂今生之地，四嫂說：「今年去咗鐮倉，啱啱識嗰陣喺度影過張相，咁就幾十年！」無仇不成父子，無冤不成夫婦，四哥出力為家，老父、妻子沒半句讚美，大抵上一世有十怨九仇，四嫂更說：「下世我希望做佢呀，畀佢做急嗰個！」儘管一肚子氣，還是情定下輩子。<br><br>中環爆料熱線<br>WhatsApp：9499 3777</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>