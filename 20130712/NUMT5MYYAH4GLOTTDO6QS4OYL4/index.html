<html><header><meta charset="utf-8"><title>求驗客手記：拜仁操練又有交打</title></header><body><h1>求驗客手記：<br>拜仁操練又有交打</h1><p>（哀）拜仁繼右路嘅洛賓同拿菲爾喺禮拜二玩馬騮搶波時玩到郁手郁腳之後，前日就輪到左路嘅「刀疤」列貝利（左）同阿拉巴（右）練到講手。話說佢哋兩個同埋另外3個拜仁球員玩頭槌傳波，接唔到嗰個要俾人打三巴，結果阿拉巴就硬食咗列貝利三巴，睇相以為佢哋打交，其實只係玩吓啫。講開玩，早前拜仁新兵馬里奧葛斯着「一剔」Tee去拜仁新球員發佈會，搞到拜仁嘅官方贊助商「三間」勁唔滿意；日前佢公然攞部套住「一剔」電話殼嘅iPhone出嚟㩒，睇嚟佢又要照肺。另外，拜仁日前影全家幅，本身係28號嘅畢斯杜巴俾記者影到着咗已離隊嘅馬里奧高美斯件33號波衫影相，究竟係拜仁冇預備波衫畀佢，定係佢太掛住超級馬里奧呢？</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>