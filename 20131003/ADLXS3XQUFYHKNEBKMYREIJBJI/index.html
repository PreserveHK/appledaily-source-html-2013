<html><header><meta charset="utf-8"><title>慈父陳可辛拖女掃碟</title></header><body><h1>慈父陳可辛拖女掃碟</h1><p>【銅鑼灣HMV】早前50歲嘅導演陳可辛（Peter）竟爆出緋聞，俾內地藝人田樸珺爆佢係閨密，搞到滿城風雨，吳君如仲要出嚟宣示主權，最後Peter要高調出嚟撐君如嘅畫展闢謠，件事先平息。否極泰來Peter早幾日喺武漢舉行嘅「第29屆金雞獎頒獎典禮」，憑《中國合伙人》獲得最佳導演獎，成為第一位港人攞嗰個獎，認真威威！<br>前日凱旋回歸、心情大靚嘅Peter就客串咗一日做湊女公，而君如就應該仲趕拍緊同鄭中基合作嘅賀歲片。前日下晝5點半左右，Peter同7歲囡囡陳是知坐住架七人車去到銅鑼灣皇室堡商場。之後佢哋冇同強國人逼名店，而係去咗HMV睇影碟。</p><p>買完急返歸
</p><p>細細個嘅是知已經秉承父風，對電影好有興趣，不過當然係集中睇迪士尼卡通片同埋Thomas &amp; Friends嘅細路仔電影，一買仲買咗四、五隻，認真豪氣。而Peter只係買咗一隻西片同埋啱啱入圍金馬獎、杜琪𥧌嘅作品《盲探》。行咗大約半個鐘之後，兩父女去到櫃位畀錢，等緊嘅時候佢哋對櫃前嘅《鐵甲奇俠》模型睇咗一陣，之後兩父女上車返屋企煲碟。<br>採訪、攝影：畢紹基</p><p>死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>