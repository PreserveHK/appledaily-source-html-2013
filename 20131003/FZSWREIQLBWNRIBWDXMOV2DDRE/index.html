<html><header><meta charset="utf-8"><title>電視撈飯：《星夢》掟十萬吸觀眾鄭俊弘爭冠軍歌星約</title></header><body><h1>電視撈飯：《星夢》掟十萬吸觀眾<br>鄭俊弘爭冠軍歌星約</h1><p>無綫嘅《星夢傳奇》早排選出五強，依名次係陳明恩、鄭世豪、羅鈞滿、鄭俊弘同姚兵，決賽定咗喺本月12、13兩日直播舉行，12號當日10點15分至11點45分，由五強施展渾身解數爭入四強，經觀眾全民投票選出四強後，開始第二階段嘅全民投票，直至13號晚最後一首歌為止，觀眾一人一票選出自己心水，甚至唱埋最後一首歌後，仲可以改變自己嘅選擇。<br>監製麥鎮東透露，當晚會選出冠、亞、季軍，冠軍得金咪大獎同幾十萬獎金獎品，另由譚詠麟、李克勤、肥媽同巫啟賢等組成嘅專業評判團，亦會選出一個「專業推介表現大獎」，不過為免影響觀眾投票，評判團唔會公開評分。聽聞冠軍除咗有獎金獎品外，仲加碼有無綫即將成立嘅唱片部歌星合約一份㖭！至於投票嘅觀眾，有機會獲得5萬現金同5萬獎品，真係幾吸引喎！</p><p>羅鈞滿落力拉票
</p><p>五強之一嘅羅鈞滿噚日聽到話贏咗有份歌星合約，佢笑言：「我好鍾意唱歌，希望唔好只係簽冠軍啦！」拍緊兩套劇兼要做舞台劇嘅佢，未有太多時間準備，但就希望粉絲會投佢一票。至於粉絲唔多嘅鄭世豪會唔會好蝕底？鄭世豪噚日話唔諗咁多嘢，都係等觀眾睇佢嘅表現投票，總之會集中精神唱好首歌。<br>版主：陳基征</p><p>死過翻生的卓韻芝要同倪匡蔡瀾肥佬黎講人生大限？<br>毌需忌諱，《亂噏24》周一至周五預埋你： http://bit.ly/appletalk24 </p></body></html>