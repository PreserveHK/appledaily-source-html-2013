<html><header><meta charset="utf-8"><title>母女戴冠陪倒數<br>甘比得寵封大劉之后</title></header><body><h1>母女戴冠陪倒數<br>甘比得寵封大劉之后</h1><p>【灣仔君悅】近期變回開籠雀的大劉劉鑾雄，年年除夕都在君悅倒數，其女友甘比上月為他添了慈姑椗後，以一子一女追平呂麗君，得寵指數直線上升。前晚大劉在君悅陪了呂麗君不足一小時，即急call坐月的「三房」甘比一齊倒數，戴上皇冠的甘比於2013年有望成為大劉之后！</p><p>劉鑾雄近期頻頻出動，如評論員上身般批評時弊，前晚除夕倒數，大劉一如以往和家人在灣仔君悅迎接新一年，上月生仔追平呂麗君的甘比，被「點燈」陪伴大劉倒數，越見得寵。</p><p>呂麗君被迫返家</p><p>前晚8時多，大劉女兒劉秀融率先性感現身，消瘦了的她穿大露背短裙，高貴靚女，她和嫲嫲及劉玉珍等前後腳到達。大劉之後和呂麗君一齊坐48號車牌座駕到場，呂麗君落車後，刻意站在車旁等大劉，大劉也主動拖實她，但兩人表現得有點冷漠，氣氛怪怪。兩人入場後才過了45分鐘，就見到呂麗君先行離開，估計當時場內只吃到頭盤，主菜未上，更距離倒數仍有兩個多小時，呂麗君就被安排返屋企，可見有失寵之feel。果然不足一小時，「下半場」主帥出場，仍在坐月的甘比帶了女兒劉秀樺一齊現身，前晚是過去29年來最凍除夕，低溫只得七、八度，仍未坐完月的甘比繼續包到冚，身穿黑色長袖衫、長褲、毛毛大衣及Marc Jacobs平底鞋，看來臨急被點燈出外倒數，甘比眼神有點茫然，化上淡妝的她，心情也未見得特別開心。</p><p>大劉接了甘比一家後，在場內抱住秀樺走來走去，湊女為樂，又和朋友打招呼和傾偈。一家人一齊倒數，直到凌晨12時放煙花後，三人才一起離開。大劉和甘比左右兩邊拖住女兒，甘比心情稍好，更戴上巨型派對皇冠，不過秀樺的皇冠就戴得不好，邊行邊甩，見秀樺發脾氣扁嘴又甩手甩腳地行，上車後秀樺更怒睥記者，而大劉見記者狂影，心痛閃親女兒，馬上用手遮住女兒的眼。<br>其實大劉寵愛甘比「三房」一家，近年有增無減。02年女友呂麗君生了女兒秀盈，之後又添一子，但甘比自08年生下可愛女兒秀樺，大劉即日漸寵愛三房，不時陪出陪入，而甘比上月剖腹為大劉誕下8磅龍仔，大劉親自在產房外陪伴，抱住mini Lau時又緊張又開心。有傳甘比未生前，大劉已送上億元豪宅給囝囝，可見三房得寵指數上升。<br>採訪、攝影：梁錦雯、梁繼光、陳俊強、黃曉程</p></body></html>