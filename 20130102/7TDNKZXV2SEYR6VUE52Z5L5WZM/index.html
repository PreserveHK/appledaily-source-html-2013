<html><header><meta charset="utf-8"><title>投資的天空：目標漸近宜減磅 - 張士佳</title></header><body><h1>投資的天空：目標漸近宜減磅 - 張士佳</h1><p>剛過去的2012年，沒有出現所謂的世界末日，被部份人講到極為恐怖的財政懸崖，雖然因國會來不及投票而出現「技術上」墮崖，但實際上已成功渡過了。若果民主共和兩黨不願妥協，後果可以頗嚴重，從經濟學角度而言，若消費及政府支出同時下降，加上乘數效應，GDP會大幅倒退。</p><p>料22900樓上開市</p><p>不過講來講去，兩黨都唔會有膽承受墮崖惡果，妥協是必然之事，因此，筆者之前講過，那些嚇人言論及妥協與否的相關消息，都係有心人借來舞上舞落的技倆，不足為患，而中港股市的投資者亦非常精明，最近的勢頭遠比外圍強橫，前日港股雖跟隨美股上周五跌勢低開，但不消一會已經上返去，可以話根本唔怕你墮崖。<br>根據ADR及新加坡場外期指（俗稱黑期）的表現，港股今日有機會於22900至23000點開市，進一步接近筆者的期指目標23200。老實說，水位不多，無理由揸重貨去博那二、三百點，所以自己今日會傾向減持部份，減持多少則會視市況而定。<br>大家可能會諗，財政懸崖搞掂，理應陰霾盡消，點解會選擇減持？ 不過細心諗吓，港股邊有真正驚過，反而似睇死兩黨唔夠膽玩火，節節上升就真，到消息落實，投資者反而少了一個焦點。當然，市場仍熱炒內地經濟回升，資金湧入新興市場等主題，所以筆者並唔係話要大手沽貨，只係個市升咗咁耐，唔知幾時會突然煞掣來個震倉，那不如在目標漸近之時套現一點，坐得較為安心，即使調整亦有子彈入貨。<br>順帶一提，由今日開始，組合將正式搬至《爽報》與眾多高手較技，有興趣的讀者可以朝早攞份《爽報》，或到《爽報》網頁及Apps均可觀看，今次參賽者有所增加，相信戰況會更為精彩。</p><p>張士佳<br>元大寶來證券（香港）業務及商品發展總監<br>與曾卓鋒（元大寶來證券（香港）客戶經理）聯合執筆<br>（逢周三、五刊出）</p></body></html>