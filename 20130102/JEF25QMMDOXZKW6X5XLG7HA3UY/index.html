<html><header><meta charset="utf-8"><title>只有更分化 - 陳也</title></header><body><h1>只有更分化 - 陳也</h1><p>路過金鐘站，有人七情上面嗌咪：「……得不到尊重，遭社會漠視，睇唔起，沒有人關懷，這個社會，正存在這樣的問題……」我被那位DJ上身的姐姐打動，暗忖，梁粉轉型，站街博同情，總好過派錢出旅遊車，接送去遊行撐梁。撐撐吓打記者，雖然可以推卸，是受了中拆組那位頭目煽動，但始終是動粗傷人，壞了撐梁集團的部署。<br>嗌咪那位原來是扶貧組織的MC，因音容太矯情，才會令我諗錯隔籬，以為梁粉反擊，出動基層，由公公婆婆企街苦勸市民。事實上表叔表嬸是上街撐梁中堅，牽頭者更是老闆身份，出得來行，擺明是搵銀plan B，其他市民難有共鳴，唔會落叠。梁營再下一城遲早搵社區組織吹雞，叫齊執紙皮阿婆斷鐘計上街，搵露宿者遊行換取免租入住中轉屋，逢節日出動玩具招引基層幼童，個個唱住國歌，高呼梁叔叔比麥當勞叔叔親啊。黃之鋒住海怡半島，梁營實行捧紅家住欽州街劏房的A貨黃之鋒打對台。沒有最分化，只有更分化！而當我接過金鐘站阿婆的募捐獎券後忍不住說：反正你要相信，婆婆你好命水過狼凸！</p></body></html>