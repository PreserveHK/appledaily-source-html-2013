<html><header><meta charset="utf-8"><title>中環在線：情迷「班長」十年　畀面撐民生錢幣羅傑斯為女人來港 - 李華華</title></header><body><h1>中環在線：<br>情迷「班長」十年　畀面撐民生錢幣<br>羅傑斯為女人來港 - 李華華</h1><p>「商品大王」羅傑斯為一個女人閃電來港？！羅傑斯近年喺新加坡定居，噚日竟然專登來港，為一間專賣熊貓金銀幣嘅「民生錢幣」主持開張儀式。無他，羅傑斯同民生錢幣嘅話事人陳淼紅有十年情囉，不過就只係交情。</p><p>見到靚女即幫襯</p><p>羅傑斯笑言，十年前喺上海一個錢幣交易場識到一位靚女，佢又靚又有活力，好快被佢迷住，仲忍唔住即刻買咗個熊貓金幣，呢位靚女就係陳淼紅，兩人之後就成為朋友。現場見佢稱呼對方為班長，原來佢認為陳淼紅喺錢幣銷售呢方面好似captain咁勁，所以咁稱呼佢。<br>當知道民生噚日搬新舖，羅傑斯二話不說由新加坡飛來港撐場，認真夠義氣。羅傑斯仲要係來去匆匆，前晚到埗，今朝晨早就飛去美國做演講。為咗趕及中午出席開幕禮，佢仲一改每朝做gym嘅習慣，可想而知陳淼紅幾有面。</p><p>民生錢幣好闊佬</p><p>雖然叫做民生錢幣，但係呢間舖同民生銀行（1988）冇關係，2009年喺佐敦開業，家陣搬去黃竹坑，主要賣熊貓金銀幣，客人要預約先可以上門。<br>賣得金銀幣，佢哋送紀念品都好大手筆，噚日送每位賓客一盒5條香港風光銀條，盛惠2,500大元，全部有羅傑斯簽名。咁厚禮，華華當然冇收，影相算數了。<br><br>李華華<br>mailto:LiWaWa@AppleDaily.com</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>