<html><header><meta charset="utf-8"><title>為娶新聞小花落力唱羅鈞滿大戰鄭俊弘輸馬鼻</title></header><body><h1>為娶新聞小花落力唱<br>羅鈞滿大戰鄭俊弘輸馬鼻</h1><p>無綫人氣節目《星夢傳奇》造就了高分王鄭俊弘人氣急升，帶挈他上位兼有不少搵真銀機會，陣中的羅鈞滿在前晚錄影一集比賽中，僅以一分之差輸給鄭俊弘，僅僅輸馬鼻！曾自爆欠債數十萬的羅鈞滿，揚言四年內迎娶新聞之花女友張文采，現正發憤爭取成另一高分王儲老婆本。至於處女參賽的王君馨則借來六萬元靚衫，輕鬆將騎呢古裝look的何傲兒踢出局。</p><p>無綫《星夢傳奇》前晚錄影第四集，賽事搞搞新意思，參賽藝員邀請一位朋友做拍檔，以合唱形式進行比賽，今集有王君馨、「鬼妹」陳明恩加入組成一隊合唱《Amazing Grace》，而連續三集最高分的鄭俊弘，搵來「豹哥」單立文合唱披頭四的《If I Fell》，在比賽中一直表現平穩的羅鈞滿，則與《天與地》兄弟楊潮凱合唱草蜢的《我們都是這樣失戀的》，何傲兒則請來敖嘉年合唱林子祥、葉蒨文的《選擇》。<br>本已是高分王的鄭俊弘，再請來前輩歌手豹哥單立文助陣，贏面即時大增，惟最後只以一分之微僅贏羅鈞滿，而且羅鈞滿在評判的評分中，比鄭俊弘還高，二人可謂叮噹馬頭！前晚鄭俊弘拍住豹哥唱慢板英文歌，有別前幾集激情表演，但效果未算理想，分別獲評判的83分及觀眾88分，合共171分，而羅鈞滿與楊潮凱合唱草蜢的《我們都是這樣失戀的》則獲評判86分、觀眾84分，合共170分，鄭俊弘僅以一分之差贏羅鈞滿，繼續成為最高分參賽者。不過回顧第一集，羅鈞滿只獲評判81分，鄭俊弘則有88分，在羅鈞滿發憤急起直追下，二人距離已收窄。</p><p>羅以鄭為目標</p><p>羅鈞滿昨日接受訪問時坦言，為女友張文采努力向上，他說：「一定以鄭俊弘為目標啦！我總分仲係低過佢！」二人之間雖有競爭性，但羅鈞滿強調不會影響兄弟情，且看到鄭俊弘有今日成績，也戥對方開心，是否也想如鄭俊弘般有更多工作、搵錢機會？羅鈞滿說：「其實我已經好好彩，入無綫後拍咗好幾部劇。」至於他年前炒窩輪、期指欠下數十萬元債，羅鈞滿未有正面回答是否已還清：「𠵱家OK嘅，多得屋企人幫手，又中過啲台慶獎幫補吓，總之𠵱家有畀家用啦！」<br>提到曾揚言四年後迎娶女友張文采，已跟女友有共識的羅鈞滿即嚴肅地說：「我今年29歲，所以希望四、五年內可以結婚，我仲係七線咋！」曾經投資損手的羅鈞滿承認正努力儲老婆本，且不會再作高風險投資及賭博，只作穩陣長線投資。</p><p>至於獲豹哥相助的鄭俊弘坦言，很感激對方百忙中抽空幫手，還一起捱眼瞓練歌，問到連續三集得最高分可感壓力？鄭俊弘說：「我唔諗分數，只想用歌聲打動觀眾。」力撐鄭俊弘的豹哥被取笑高手出場時說：「音樂冇分高低，係交流，鄭俊弘唱得偏向真誠，如太假發揮唔到，真誠唱觀眾會感受到。」豹哥表示曾找過鄭俊弘唱demo歌，讚他唱腔似鄭中基，除豹哥外，被out的梁烈唯也專程到場為鄭俊弘打氣。<br>採訪：何慧斯<br>攝影：陳俊強</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>