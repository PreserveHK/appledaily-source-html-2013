<html><header><meta charset="utf-8"><title>隔牆有耳：數《衝2》錯處　譚文豪勁呃Like - 李八方</title></header><body><h1>隔牆有耳：<br>數《衝2》錯處　譚文豪勁呃Like - 李八方</h1><p>姑勿論你係咪杯葛咗CCTVB，或者係咪罷睇咗反智劇集，但近日《衝上雲霄2》的確係城中熱話，facebook或者茶餘飯後總會討論吓《衝2》，喺航空公司任職機師嘅公民黨譚文豪就開咗個「衝上雲霄 專業版」Fan Page，道盡每集《衝2》嘅錯處，Fan Page短短四日，足足超過5,300個Like，呃Like能力仲勁過佢所屬嘅公民黨（4,841個Like)。<br>譚文豪本來喺自己個facebook寫劇評，點評吓《衝2》有乜嘢錯處，點知陸續有人向佢請教，有人建議佢試吓開個Fan Page，每集做完總結嗰集嘅錯處，結果反應極之熱烈。本來個Page得百幾個Like，但佢返工揸一程飛機返香港，個Page就勁升到有幾千個Like！<br>譚文豪話，唔係想踩低TVB抬高自己，但係睇到有基本錯誤，唔講唔安樂。例如現實中嘅副機師，個個都係極富經驗，唔似劇中年輕男演員咁騰雞，又例如Pilot Flying嘅吳卓羲明明揸緊飛機，現實中係唔使同控制塔講嘢㗎，而係由Pilot Non Flying負責。</p><p>現實機師冇咁多女fans</p><p>揸過4年波音747、8年Airbus嘅譚文豪話：「我好肯定同大家講，飛行員並唔係劇中般咁受女同事歡迎。」佢仲話查實真係有人睇完10年前嘅《衝上雲霄》而入行㗎。<br>至於萬眾期待吳鎮宇個「飛機頭」，譚文豪笑住話，公司冇規定飛機師個髮型係點，不過機師係好自律，一定唔會整到個頭七彩嚟返工，但承認有機師會梳呢個飛機頭，不過佢真係唔覺有乜嘢咁特別。<br><br>李八方<br>mailto:pf_lee@appledaily.com</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第二集足本放送中！速上：<br> http://hk.apple.nextmedia.com/livestream/channel/talk24 </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>