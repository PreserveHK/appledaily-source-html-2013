<html><header><meta charset="utf-8"><title>牛肉乾加價 - 曾志豪</title></header><body><h1>牛肉乾加價 - 曾志豪</h1><p>如果，你想看看超越五十萬人大遊行的壯觀，親愛的官員，你即管把牛肉乾的定額罰款，由$320加到$600吧；我溫馨提示，全港車主都會變成「瘋牛」衝上街。這完全是現代版的逼上梁山！<br>政府加價的理據是，違例泊車的數字上升，估計是駕駛人士消化咗牛肉乾的價錢，罰金無阻嚇力，於是便要加價。<br>這幾天街道風聲鶴唳，平時三不管的非法泊車熱點，突然充斥警察巡邏，手起乾落，毫不容情。江湖傳聞，這是為了製造非法泊車上升的數字假象，如此便大條道理增加牛肉乾罰款，阻嚇違例泊車人士。<br>但這個想法完全錯誤，有頭髮邊個想做癩痢，可以生於南韓，誰想做北韓人？我未聽過有任何一個車主會如此豪氣干雲：「×！320蚊之嘛！豪俾佢啦，是是但但泊啦！」如果香港人有咁豪，cheap cheap紅隧就唔會日日打蛇餅，貴到死的西隧就唔會變咗「賣剩Lady」無人吼啦！<br>違例泊車，因為根本唔夠合法位泊車！<br>譬如我住的屋苑，高高在山上，最近的一個停車場也要行10分鐘才能由山頂行到山腳。如果像這幾日的天氣，淒風苦雨，冒雨一分鐘都頂唔順啦。偏偏屋苑停車場突然取消所有「訪客車位」，即是說，除非你斷六親不再聯誼叫朋友家中作伴，否則你的朋友都不能開車前來，來了無位泊，只能違例泊在屋苑附近的馬路邊。而屋苑非常狠心，一發現違例泊車，馬上call警察落閘放鎖又要320蚊開鎖費……作為車主，你肯定不服，就像設了天仙局要我墮入陷阱！逼上梁山！<br>如果加了牛肉乾錢，停車場肯定馬上加價，再貴也比六百元的牛肉乾便宜吧，於是車主只能無奈硬食，最慘兩面受敵，分別是俾政府袋，還是益停車場。<br></p></body></html>