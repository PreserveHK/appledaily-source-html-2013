<html><header><meta charset="utf-8"><title>報告王：IGG較博雅更加抵玩 - 瑪姬兒</title></header><body><h1>報告王：IGG較博雅更加抵玩 - 瑪姬兒</h1><p>今年最後一次的美國議息快將公佈結果，早排市場借退市推低港股，大市向下調整近千點。不過，噚日個市又有小小起色，本地地產股明顯轉強，一來預先憧憬美國唔退市，繼續享受低息環境，二來政府收市後公佈出年首季賣地計劃，成功令港股止跌回升，收市漲74點，報23143，站穩二萬三，「退市」都應該係再一次的狼來了吧。不過，始終臨近聖誕，節日氣氛濃厚下，相信港股月內都會繼續牛皮。</p><p>分注吸納　上望4.7元</p><p>既然資金仍然未走，又係時候可以部署入貨，等下一個升浪，本欄繼續睇好科網股及手遊股。<br>瑞信噚日發表報告，首予博雅（434）「中性」投資評級，目標價8元，睇好未來三年，其將成為內地和海外手機及平板電腦遊戲的領導者。<br>不過，要發展業務，就會用多咗錢來做市場推廣，恐怕會拉低利潤。所以，該股噚日始終都係升唔起，收市前仲回吐番大部份的升幅。<br>同時，「鬥地主」及「德州撲克」兩大遊戲佔博雅中期收益高達96%，風險實在過於集中。<br>反而另外一隻細粒啲嘅IGG（8002）仲值博，除咗積極研發遊戲外，該公司早前仲同Dynam（6889）合作開發日式彈珠機，出年9月完成，反映擴闊收入來源的決心。<br>該股升破4元大關後見整固，縱使曾出現大陰燭，但成交不多，故屬正常調整。現階段可分注吸納，上望4.7元，3.8元止蝕。<br><br>瑪姬兒</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>