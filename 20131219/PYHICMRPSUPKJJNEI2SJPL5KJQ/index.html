<html><header><meta charset="utf-8"><title>女神tea time：學店抽水巧立名目 - Fifi</title></header><body><h1>女神tea time：<br>學店抽水巧立名目 - Fifi</h1><p>英國貴族學校營運商Nord Anglia Education（NAE）傳來港上市，菲菲當堂嚇一跳，貴族學校巧立名目抽水方法已經夠多，竟然仲要借上市抽多筆？<br>NAE香港首間位於藍田嘅分校，將於明年9月開學，小學及中學部學費分別達13.18萬及14.7萬元。報名費、面試費各2,000元，如果成功考到另加8萬元不設退還嘅留位費，可以話未見官先打八十大板。另外，如果你肯認購無息債券，更可換取優先入學權，所以貴族學校講到尾，即係學店。<br>持有NAE嘅係私募基金霸菱，當然會更有市場觸角。NAE去年已將全球業務總部設於香港，明顯公司（Sorry，「公司」呢個字眼會比「學校」更貼切）知道中國土豪易賺錢，所以遷冊兼上市，一來抽水，二來進一步增加知名度，一石二鳥。<br>貴族學校表面貴在環境、師資，實際同Prada、LV一樣，值錢原因就係「收得貴」，等啲父母可以當住啲姨媽姑姐面前講：「我個仔讀NAE呀。乜學校？咪貴族學校囉！呵呵！」NAE上海分校更曾上福布斯最貴私立高中，上埋市仲唔係貴族中嘅貴族？<br>隻股上唔上到市就未知，但肯定最開心嘅係，除咗係一班想仔女做「貴族」嘅家長外，仲有就係學校附近嘅業主。</p><p>Fifi<br>本欄逢周二、四刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>