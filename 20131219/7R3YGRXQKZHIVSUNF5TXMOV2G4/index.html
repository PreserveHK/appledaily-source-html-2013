<html><header><meta charset="utf-8"><title>中門大開：梁黨隻手遮天？ - 添馬男</title></header><body><h1>中門大開：梁黨隻手遮天？ - 添馬男</h1><p>梁振英高調封殺自由黨黨慶後，另一新猷係大班監警會公職「被退休」，一反常規未做夠六年，冇病冇退，但就唔再委任佢，主席翟紹唐撐佢留任，而梁振英卻當主席冇到，換上梁粉區議員。<br>一年前政府內部傳出梁委任高靜芝作組織部長，將政府公職分發予梁粉，黨同伐異，清洗非自己友。當時林鄭月娥上立法會表示絕無其事，原來係講大話。</p><p>冇規冇矩　惹中央收權</p><p>據悉十幾個月以來，高靜芝靜雞雞執行緊單邊主義，以政治去劃界，審核各政策局提交之大小公職委任名單，誅滅非我族類，而且條線越劃越騎呢！<br>以往建制派之定義光譜好闊，由自由黨到工聯，由本土專業溫和派到中方建制人士，只要係在重大問題上支持中央決定，都係視為建制人士。至於泛民，亦不會全面封殺，擺一兩件，令法定機構公信力增加。<br>香港從來唔係極端政治的溫床，直至梁掌權後，將不成文政治秩序及規範打個稀巴爛，冇規冇矩。<br>為了清除大班，連法定機構主席都冇面畀，亦唔尊重翟紹唐。試問呢一種政治作風，點會唔乞人憎討人厭。更重要係梁之冇規冇矩，以為有權在手就可以用到盡，已引起惡劣後果。<br>雖然泛民班議員冇乜反應，只是做花生友等睇戲，但是特首權力不受節制，已經引起了傳統建制勢力、商界大孖沙，以及中央官員的關注。<br>由於佢用人不當、處事又黑箱，毫不尊重體制規範，中央先至要加大力度去監察特區施政，而述職規範化擺名衝住梁振英而來。由於中央要進行micro management，所以先要帶同局長去述職，在指定時間、地點向中央交代特區施政現況。<br>中央過去一樣有見特區官員，作事務性商討，但通常係issue base，唔會係常規性述職匯報，而更重要係唔會高調公開。<br>今次由劉兆佳先放風吹出述職規範化，再公開召見三個局長，呢個行動正係要公告天下，中央正在行使實質監察權，述職性質由宣示主權與中央特區關係，變成監察「協助」梁振英施政，對高度自治唔係好事。<br>但由於梁在特區黨同伐異乞人憎，即使中央收緊對特首控制，大家反而會叫好，而唔會再concern對自治之破壞。<br>梁之冇規冇矩，令到中央借機收權，香港人卻欣然接受，奈何！</p><p>添馬男</p><p>足本收睇《亂噏24》x鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24  </p></body></html>