<html><header><meta charset="utf-8"><title>求驗客手記：20萬鎊周薪利誘阿蘇成晏菲路之王</title></header><body><h1>求驗客手記：20萬鎊周薪利誘<br>阿蘇成晏菲路之王</h1><p>蘇亞雷斯近排紅爆英超，今季停賽復出之後幾乎場場入波，𠵱家喺射手榜以17球遙遙領先。雖然阿蘇同利物浦合約到2018年先到期，但盛傳皇馬同阿仙奴都想喺明年1月挖佢過檔；紅軍都唔敢怠慢，據講將會開出破球會薪金紀錄嘅條件同佢續新約，阿蘇嘅周薪將會高達20萬鎊（約253萬港元），多過隊長謝拉特𠵱家嘅14萬鎊，勢取代神奇隊長成為紅軍之王。</p><p>壓謝四隊史最高薪</p><p>根據非官方嘅資料顯示，𠵱家利物浦陣中人工最高嘅係隊長謝拉特，至於阿蘇就以11萬鎊排第2；其他高薪一族包括史杜列治、高路托尼等，周薪都係大約8萬鎊左右，未到6位數字。如果利記真係開出傳媒估計嘅20萬鎊周薪新約條件，顯示出佢哋真係有好大決心要留住阿蘇。<br>阿蘇係咁入波，加上佢喺今季又未踢過歐聯，喺嚟緊1月重開嘅轉會市場自然吃香，近期已傳過皇馬同今夏斟過阿蘇嘅阿仙奴，都有興趣喺下年1月出手。以利物浦上半季嘅走勢，莫講話有機會完成到打入前4呢個目標，喺冇一支勁旅一枝獨秀情況下，隨時唔覺意攞埋英超冠軍都唔奇！之但係如果1月冇咗阿蘇就肯定唔掂，都難怪紅軍不惜將神奇隊長至高無上嘅地位讓畀佢，但求要佢開開心心留喺度。</p><p>與泰利林伯同grade</p><p>話得說回來，雖然阿蘇成日搞搞震，上季咬人被重罰之後又喺夏天扭計喊走，不過到今季出番嚟之後，就冇再發生麻煩事，專心踢好波，早幾日仲拎埋足球球迷聯會嘅足球先生。始終謝拉特已經30有3，紅軍都要有一位新嘅靈魂人物。<br>𠵱家喺英超搵錢最多嘅10位球員，唔係嚟自曼聯曼城，就係車路士；如果阿蘇真係加薪到去20萬鎊，佢就會進佔10大，同車路士嘅泰利同林柏特一樣。如果阿蘇可以一直踢出好似今季嘅水準，都值嘅。</p><p>足本收睇《亂噏24》x 鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24  </p></body></html>