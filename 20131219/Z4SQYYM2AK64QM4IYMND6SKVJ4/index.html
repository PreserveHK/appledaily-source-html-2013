<html><header><meta charset="utf-8"><title>嘉玲憂藍潔瑛　倡施援手</title></header><body><h1>嘉玲憂藍潔瑛　倡施援手</h1><p>劉嘉玲與關之琳（之之）兩位大美人昨晚到中環置地廣場，出席護膚品牌活動，同場還有早前疑洩露之之與陳泰銘拍拖行蹤的楊小娟與夫婿呂良偉。<br>嘉玲早前在內地慶祝48歲生日，她透露偉仔沒有相伴：「其實今年唔想搞派對，過兩年都搞大壽，不過啲朋友好有心，晚晚食飯都有蛋糕畀我切，都切咗十幾個，都係食幾啖。偉仔就未有一齊慶祝，不過日日通電話，送花係基本動作。」</p><p>原本又叻又靚</p><p>跟嘉玲同期藝員訓練班的藍潔瑛近日有連串新聞，嘉玲說：「佢情況令我都幾擔憂，希望大家伸出援手幫佢，我好耐之前電話聯絡過佢，佢身體狀況唔係幾好。」問到有否勸她，嘉玲說：「呢個責任交畀曾志偉，志偉係高人，識用乜嘢方法化解，入到佢世界。」<br>嘉玲續說：「同佢係同期，佢係優異生，好靚女，見佢唔開心，幾難過，希望佢早日好番，可以接近佢少少都係志偉同苗僑偉，喺佢哋口中知少少消息。」</p><p>之之做生招牌
</p><p>此外，之之透露有意做美容生意，她說：「𠵱家諗緊，都有興趣，如果投資都係揀一、兩種生意，冇嘢做冇世藝唔做嘢好悶，不過唔想拍戲，希望投資唔係咁多，會自己做生招牌。」問她做生意有否向男友取經，她笑言沒有，提到二人何時有喜訊，她說：「暫時冇。」<br>採訪：林嘉慈<br>攝影：陳志嵐</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>