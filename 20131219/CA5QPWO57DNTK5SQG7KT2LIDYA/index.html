<html><header><meta charset="utf-8"><title>中環在線：晚宴新造型　小加玩即興 - 李華華</title></header><body><h1>中環在線：<br>晚宴新造型　小加玩即興 - 李華華</h1><p>聖誕將至，港交所（388）今晚假會展舉行周年晚宴，今次以魔術做主題，同事要着紫色或金屬色系嘅服飾。港交所前年晚宴玩懷舊，CEO李小加以一身貓王皮禮士利打扮現身，仲上台唱歌，唔知今晚會否扮魔術師表演刀鋸美人呢？<br>港交所越來越人強馬壯，即使冇倫敦金屬交易所嘅同事參與，今晚都要加多20張枱，筵開約80席。雖然係聖誕聚餐，但佢哋每年都食中菜。聽聞李小加鍾意玩即興，唔係一早諗定着乜出現，上次扮貓王都係當日下午決定，先叫人幫佢置裝，所以同事都要等今晚先知佢嘅造型。<br>點都好，港交所剛修訂僱員股份獎勵計劃，李小加2013至2015年有433萬元股份獎勵，2014至2016年有865萬元股份獎勵，今晚最高興實係佢。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>