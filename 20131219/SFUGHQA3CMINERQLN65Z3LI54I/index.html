<html><header><meta charset="utf-8"><title>魚樂無窮：萬順昌啟動爆升之旅 - 唐牛</title></header><body><h1>魚樂無窮：萬順昌啟動爆升之旅 - 唐牛</h1><p>噚日講過，大股東增持對股價有激勵作用，其實，公司回購亦有異曲同工之妙，由於後者涉及股份註銷，每股盈利自動波升呢，現有股東直接受惠之餘，企業估值變得更吸引，自然惹來資金垂青。<br>萬順昌（1001）周一宣佈回購4.6萬股，作價1.21元，其後股價連升兩日，累積進賬6.6%，可謂立竿見影。未上車嘅戰友，最關心當然係仲有冇得升，我哋不妨睇番集團回購往績，去片！<br>萬順昌對上一次回購股份，要數到今年7月，當時股價報1.05元，密集式回購歷時個多月，期內股價最多曾升12%。不過好戲在後頭，萬順昌到11月時已高見1.48元，比起回購首日喪升四成！照計數，萬順昌今次由1.21元出手，目標價可睇1.69元，與NAV價相若。<br>秤基本因素，呢個目標價絕不誇張，萬順昌主要業務包括鋼材分銷、建築產品及設計方案、塑膠樹脂及房地產投資，前兩者完全食正港珠澳大興土木潮；新近更收購上海普陀區商廈，連自貿區概念都唔放過，又多一瓣租金收入，管理層更唔排除未來將投資物業分拆上市。咁多概念炒作，市盈率竟然得7.5倍，兼有近5厘息墊底，日線圖亦突破下降軌，從任何一方面睇，都值得落注。<br><br>唐牛</p><p>足本收睇《亂噏24》x鄭秀文@杜琪峯；DADA閃電復出後首次專訪！<br>周一至周五《亂噏24》約定你： http://bit.ly/appletalk24  </p></body></html>