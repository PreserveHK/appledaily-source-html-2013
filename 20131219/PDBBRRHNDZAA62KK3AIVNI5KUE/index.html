<html><header><meta charset="utf-8"><title>中環在線：美高梅　千萬大搞藝術展 - 李華華</title></header><body><h1>中環在線：<br>美高梅　千萬大搞藝術展 - 李華華</h1><p>澳門政府叫博彩企業唔好掛住開賭，要多搞非博彩元素，賭王千金何超瓊旗下美高梅中國（2282）好聽話，最近開咗個8,000平方呎嘅「美高梅展藝空間」，專搞藝術活動。頭炮展出意大利文藝復興時期，來自不同藝術家55件藝術品（54件係複製品），展期由本周五起至明年2月16日。<br>唯一一件真迹係意大利國寶級名畫《維納斯》，呢幅畫由文藝復興時期著名畫家桑德羅．波提切利（Sandro Botticelli）所畫，早前喺香港大學展出過。聽講，呢幅畫可以運到去澳門，何超瓊出咗唔少牙力同財力。<br>雖然展覽主要展出複製品，但所有複製品都要取得意大利政府授權，展覽後要銷毀，美高梅花費逾千萬元去辦呢個展覽。</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>