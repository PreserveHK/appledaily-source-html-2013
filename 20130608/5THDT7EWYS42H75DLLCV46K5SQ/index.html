<html><header><meta charset="utf-8"><title>報業風雲1：致我們終將逝去的報紙</title></header><body><h1>報業風雲1：致我們終將逝去的報紙</h1><p>甫進韋基舜的辦公室，已見桌上當天數份報章。這個年代是否餘下這群長輩才會手執報章，細味文字？香港報業，由單張增至ABCDE叠，由一毫加至七元；由一張紙加油墨，走往新媒體用一部iPad睇晒；由不偏不倚的新聞原則，變為有立場「我主場」的新聞觀點。社會不斷在變，報業的前路，是喜是悲？一眾新舊媒體工作者，以至報檔檔販、讀者，他們有話說。<br><br>記者：陳芷慧　<br><br>攝影：陳永威、伍慶泉</p><p>韋基舜：做報紙係無冕皇帝</p><p>點解要做報紙？「有社會地位囉！」《天天日報》前社長韋基舜直截了當地回答。辦報紙，等於掌控一個言論發聲平台，各方人馬自不然前來巴結。韋笑言：「邊個嚟巴結你吖，我鍾意識朋友啫！」六十年代報章的舌頭是否被綑綁則成另一疑問。「抗戰至和平後，新聞紙發行前需送給華民政務司檢查，任何抗日言論敏感字眼即被刪掉，有些社論甚至全段刪除，俗稱開天窗的位置補上『被檢』兩隻字，不過47年開始已經冇呢種情況。六十年代言論好自由喇！所以話做新聞紙的人都是無冕皇帝就係咁解！」<br>香港報業經過抗戰時期的言論壓制，1951年，香港政府制訂並通過實施《充實出版物管制條例》，香港報刊須重新註冊，這可以說是香港報業進入當代史的時期。五十年代起，香港報章如雨後春笋，1957年的「反右」、58年「大躍進、總路線、人民公社」、60至62年三年「自然災害」大饑荒，經歷過社會巨變，香港出現很多政治性報刊。「此時報章的立場已好鮮明。留意報頭就會知道，寫上中華民國幾年幾月的自然親中啦，寫公元日期當然是右派了。」韋基舜一言道出當年報章立場的妙處。那親港府的報章是否有優待？「當時報業公會有四大會員《南華早報》、《華僑日報》、《星島日報》同《工商日報》，呢幾份報紙經常刊登政府公告。一般報紙賣一毫，《華僑》、《工商》就賣兩毫。」<br></p><p>廣告客似雲來
</p><p>《天天日報》創於1960年，作為全港第一份柯式彩圖印刷報紙，哄動新聞界，應賺個盤滿缽滿？「咁又唔可以話賺大錢！」韋基舜笑言，「人哋辦報投資一萬就得，我哋就要四萬八千蚊，成本高好多。」彩色印刷較單色印刷報紙精美得多，自然吸納到一批廣告大客吧！「唔係喎，彩色印刷先難搵廣告。當時廣告客做一個黑白印刷電版就可以喺各大報章落廣告，但一個彩色廣告，光是分色膠片都要四張菲林，成本好高。」話雖如此，韋翁擁有經濟碩士學位，應有不少妙計可言。說到這兒，他忽爾興起：「好多學院派報章都係文人辦報，獨沽一味要多字。要廣告客戶落廣告，梗係要講吓產品啦。𠵱家報紙副刊內容應有盡有，都係由我開始先。《天天》當時星期一至日都有副刊，講吓生活情趣。攝影係我專才，當然要介紹吓攝影。仲有，我哋獨創唱片版講流行音樂，將英文歌歌詞登出嚟，唔使讀者自己邊聽邊抄咁辛苦；旅遊版都係由我哋開始。當時同航空公司合作搞旅行團，記者隨團，回來介紹當地風光，然後廣告客似雲來。」那麼銷量如何？廣告費多少？「60年代其他大報銷量8至12萬左右，《天天》都有8萬多份。」</p><p>屈穎妍：做傳媒會發達</p><p>「邊個話做記者唔可以發達？」屈穎妍以一個反問打開話匣子。新入行的記者，對這個反問，帶點懷疑，當然還有欷歔和無奈。「當年（九十年代）想挖一位《明報》高級記者過來，本來市價係一萬三千元，我話一口價三萬蚊。老闆冇意見，總之銀彈政策，人才最重要。」八十年代，香港報刊都集中報道中英談判，報道嚴肅缺乏趣味性，來到九十年代，《壹週刊》帶來一番新氣象。「黎生（黎智英）鍾意請啲唔係新聞系出身嘅人。記得有次我出咗篇稿，黎生叫我入房，問我以前做盛行，我話做編劇。佢即刻大聲叫人請多啲編劇返嚟！」大學修讀中文系的屈穎妍，十年間由記者躍升為副總編輯。實際一點，薪水多少？「試過最厲害一年加四次人工，升咗兩次職，分咗五次花紅。當時一個採主，人工可以達十萬八萬。」<br></p><p>銀彈政策　強人輩出
</p><p>「黎生改變了整個傳媒生態，唔係淨係賣理想，都會講生活。」現在記者出外公幹都感覺有壓力，雖沒明言預算有多少，但起碼要替公司開源節流，公幹四天，沒兩三篇稿怎行。「以前我哋公司都唔會限預算資金，總之你話值得做就去做。記得當年八九學運領袖王丹喺美國放囚，全世界報館飛去紐約採訪。但我哋多留幾日，待其他傳媒走了，我才跟他做獨家訪問。」公司花了錢，有料到就行了。「當然公司心裏會有條底線。以前我專做社團古仔，成日同新X安食飯，一千幾百冇問題。但試過有記者到法國公幹，一星期使三十萬，冇古仔交，結果即炒。」屈憶述。銀彈政策下，人人奮力拼搏。「最引以為榮的一次就是在長春的報道。本來公司指定完成一隻古仔，結果我七天做了七個故事。」當時讀者拿着一本《壹仔》，朋友間就可以瘋傳一個月，及至95年蘋果創刊，沿用雜誌式長篇深入報道。反觀現在，資訊氾濫，讀者吸收文字能力越來越低，記者文章也越寫越短，有多少年輕記者能靠一支筆闖出名堂？又有多少記者，能像屈穎妍大聲說一句：「做記者真係好有優越感！」</p></body></html>