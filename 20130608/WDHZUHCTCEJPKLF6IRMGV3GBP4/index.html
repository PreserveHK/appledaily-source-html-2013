<html><header><meta charset="utf-8"><title>隔牆有耳：<br>聖士提反家長與校友之戰　<br>家長代表：轉直資係需求</title></header><body><h1>隔牆有耳：<br>聖士提反家長與校友之戰　<br>家長代表：轉直資係需求</h1><p>【隔牆對論】<br>本地精英教會學校，過去10年排隊轉直資，本來相安無事，直至聖士提反女子中小學開價每年約3萬元學費，反直資民情爆發，紛紛高舉「長衫」不分貧富的價值。<br>穿過長衫的聖士提反女子中學校友廖淑華、鄭子伶，心痛母校在教育亂世中，敗給沒轉直資的英華女學校，「點解我哋企唔住？」在她們心中，母校是階梯，讓基層有機會憑知識改變命運，攀上社會上層。教育局前政治助理楊哲安有兩個女兒，其中一位已是聖士提反女子中學附幼學生。在他眼中，教育有價，長衫有市，轉制直資是自由經濟的供求問題。<br>記者：姚國雄　歐陽子瑩</p><p>記：《蘋果》記者<br>楊：楊哲安，教育局前政治助理，現為羅盛（香港）顧問公司的香港執行總監；就讀名校聖保羅男女小學，牛津大學畢業；與前藝人張燊悅育有兩女<br><br>記：政府十多年前大力鼓吹直資學校，學校可自決教學語言，彈性安排人手、款項，不用受制於政府。你做過教育局政治助理，你如何看直資制度呢？<br>楊：香港600間小學，400間中學，直資學校比率得9%。一個很受掣肘嘅教育環境，對香港多元化社會唔啱。直資制度容許有能力、有教學理念、想用不同方法嘅學校，去照顧小朋友讀書，有乜嘢問題呢？畀多啲自由空間佢之嘛！我係支持學校去諮詢同研究。<br>聖士提反有過百年歷史，出咗咁多社會棟樑，我相信學校，如果佢哋覺得直資更有效帶出佢哋嘅理念，有乜嘢問題呢？<br><br>記：你會否擔心聖士提反女子中學和其附屬小學轉為直資後，學生多數來自富裕家庭，逐漸變成貴族學校嗎？<br>楊：我冇咁嘅expectataion（預期），我亦都唔希望見到咁樣。其實要睇吓學校收生嘅理念係點樣，校監都講咗學校會照顧不同階層的人，除非你唔信佢。<br><br>記：聖士提反女子中小學初定每年學費約3萬，直資聖保羅男女學校5至6萬元一年，私立弘立書院更加逾13萬元，這批學校同樣提供助學金，但基層家長即使有助學金，也可感受小朋友將來要與富家子弟讀書的壓力，何來報讀？<br>楊：我唔同意，如果你批評直資學費貴，你唔好淨係抽嗰幾間，唔該你抽埋全部5,000蚊以下嘅直資。地利亞嗰批直資學校，專責照顧南亞裔學生。你睇事要全盤咁睇，如果你只係揸住呢幾間學校，跟住你就打爛呢個制度，咁我覺得對個制度好唔公平。審計報告有講過用助學金用得唔多，但唔等於直資制度衰咗。<br>教育係要有費用，只係睇吓邊個出。有服務，就會有價值，如果學校轉為直資，佢一定要盡量推廣，叫擔心經濟能力嘅學生都要報讀，唔好因為資助模式而唔報。<br><br>記：如果聖士提反女子學校真是變了貴族直資學校，你有何看法？<br>楊：如果有一日，學校去到本來唔想發展嘅地步，而冇能力扭轉，我覺得好可惜。轉直資係佢自己自願，佢要對自己嘅決定負責。</p><p>「你個demand都唔同，你個supply就跟住唔同，你唔可以規劃每區有幾多間直資、津校，我認為咁係非常之唔健康，香港從來唔係規劃經濟。」</p><p>記：中西區現時有12間中學，四分一已是直資學校，你是否同意有太多直資學校令學生選擇減少，剝削基層接受這些學校教育的機會？<br>楊：在港島區，好多外國人來港工作帶埋子女，佢哋不能入讀官津校，你個demand都唔同，你個supply就跟住唔同，你唔可以規劃每區有幾多間直資、津校，我認為咁係非常之唔健康，香港從來唔係規劃經濟。發展直資其實係畀多咗好多選擇畀整體香港人。<br><br>記：你作為前教育官員，也安排女兒讀直資，是否連你自己也對官津學校缺乏信心？<br>楊：每人安排子女去邊度讀書都有自己嘅理由。有議員配偶係外國人，咁係咪代表佢對本地人冇信心呢？我對官津校係有信心，但唔係代表人人一百分之一百要呢個模式吖嘛。<br><br>記：被視為精英的22間補助學校，有7間已轉為直資，這個趨勢反映甚麼？<br>楊：呢個反映教育團隊的成熟，因為學校要有能力去申請再獲批，係要有好嘅管治能力、教師水準、口碑，因為脫離中央派位制度，亦要冒一個風險。<br><br>記：你說學校「脫離中央派位制度亦要冒風險」，但中央派位五個組別（Banding）減為三個組別，令傳統Band 1中學要錄取成績較遜學生，是否學校根本不喜歡中央派位制度，不想冒險，故用直資取回收生自主權收叻學生？<br>楊：聖士提反女子中學校監王鳳儀說一校一家，因為喺𠵱家呢個制度下，好多讀緊小學嘅學生直升唔到中學而要離開，轉咗直資可以確保多一些學生直升。我完全聽唔到有你呢個揣測，但我不能代學校回應。<br><br>記：如果聖士提反最終決定不轉直資，你還想兩個女兒入讀這間學校嗎？你會否介意女兒與背景較差的同學一起讀書？<br>楊：我決定個小朋友喺邊間學校讀書，絕對唔係取決學校嘅資助模式。我希望小朋友可以接觸到不同背景的人士，等佢知道成個社會係點，當然有家長唔鍾意。如果學習環境提供唔到，可以喺第二度補番。<br><br>mailto:pf_lee@appledaily.com</p><p>【蘋果動新聞】Android App 修正版上架</p><p>回應讀者要求，Android App修正版改善記憶體使用情況，以及廣告顯示模式，即刻去Play Store下載啦！↓↓<br> http://bit.ly/appledailyupdate </p></body></html>