<html><header><meta charset="utf-8"><title>21天找數 - 左丁山</title></header><body><h1>21天找數 - 左丁山</h1><p>講起找數期，事有湊巧，接連碰到幾位大判、二判。判頭制並非一些淺薄人員所講，層層剝削制，其實一個建築地盤有好多工程，發展商搵大建築公司承包工程，建築公司就要分工種搵水喉、水渠、泥水、紮鐵、石屎等等不同判頭開工，一切價錢傾到你情我願，並無剝削可言，之不過有啲發展商做壞規矩，成日唔找數，所以過往曾發生判頭持刀上寫字樓搵大老闆夫婦事件，又有不肖承包商收咗發展商（或者係政府）錢，硬係唔找數畀各類判頭，釀成糾紛。<br>一啲人計死數，以為遲遲唔發放承包費，對自己有利，殊不知，小判頭為咗工錢揸頸就命之餘，暗中會做手腳報復出氣，例如將近完工之際，丟啲唔硬唔軟嘅垃圾落水渠，令到樓宇落成之後，污水渠硬係塞塞地，又如弄吓手腳，令到新樓窗門一有雨落就滲水漏水，呢呢，夫妻檔發展嘅樓盤就比較多呢啲濕滯嘢，你估純粹係意外乎，試得多，品牌受損，賣新樓嘅樓價及以後二手樓價都平過市價。<br>呢日見到呢位大判，就話某大上市建築公司非常好人，找數又快又準，21天內有錢收，同呢間公司做事，零舍爽神。原來判頭唔怕冇工程，只怕做完收唔到錢，浪費時間兼得個吉，左丁山問佢：「建築公司好少咁疏爽嘅噃，點解呢間咁有良心？」判頭話：「我諗有冇良心係價值判斷，好難評估，不如話呢間建築商非常醒目，係市場領導者，睇見目前判頭難搵，工人難求嘅局面會維持多幾年，而佢手上又有好多單，為咗保障『供應』，佢索性以最短數期，最準數期呢兩項條件嚟吸引我地幫佢賣命。」找數找得快，會產生乜嘢好處？判頭話：「因為其他公司唔願找數，或太慢找數，咪有好多判頭爭佢嘅工程做囉，多人爭，價錢自然冇咁好，我同呢間公司做嘢，利錢低好多㗎！」唔，一切反映在市場價格，找數快而準嘅公司，可以收到較低投標價；找數冇時準嘅公司當然收到較高投標價，甚至冇人肯落標！判頭話今時今日建築工人空前缺乏，特區政府怕咗陳婉嫻李卓人，一遇到建築行業要求輸入勞工（向新加坡學習而已），高官就叫建築界收聲，故此判頭話西九高鐵呢啲大工程，唔超支有鬼！</p></body></html>