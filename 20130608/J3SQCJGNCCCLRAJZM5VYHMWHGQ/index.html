<html><header><meta charset="utf-8"><title>蘋機會：6.1吋華為巨芒　單手贏Note II</title></header><body><h1>蘋機會：6.1吋華為巨芒　單手贏Note II</h1><p>睇書、上網、打機，大芒手機絕對有優勢！但強迫你雙手操作，還要捽上捽落，始終係死症！新貨HUAWEI Ascend Mate採用比Note II更誇張的6.1吋屏幕，但卻提供窩心的單手觸控設計，打字、日常操作，以後毋須雙手並用，同時仲追加可連玩兩日的高容量電池，一部機，就解決晒大芒所引起的兩大問題。<br>記者：陳國輝　攝影：劉永發</p><p>單手鍵盤　縮水1/3</p><p>近年內地手機牌子，爭相到香港插旗！繼魅族狂推高規格機款，華為（HUAWEI）亦唔執輸，推出了超大屏幕的Android手機Ascend Mate，似是向三叔Note系列挑機。講款，大家都採用薄身及大芒設計，手感差唔多，但Ascend Mate就比Note II屏幕再闊多0.6吋；老實講，睇戲或者上網，眼睛真係舒服一點，但你可能又覺得，大芒機焗住雙手並用，咁咪仲麻煩！<br>因此，Ascend Mate特別加入單手操作介面，例如玩WhatsApp或打Email，你可以將QWERTY設定為單手模式，鍵盤會即時縮水三分之一，仲可左右兩邊擺放，方便習慣用左手或右手打字的朋友；至於日常操作，佢仲追加一粒懸浮按鍵，讓你上下左右隨意拖拉，按一下即時啟動計算機、筆記簿、電影及訊息等四項功能，相比同級大芒機，Ascend Mate可謂解決咗唔少難題。</p><p>四核播片　夠暢快</p><p>配備大芒，但因為硬件規格唔夠勁而影響表現，咁就唔抵啦！Ascend Mate屬於高階機，採用1.5GHz四核心處理器，現場試播一段1080p高清影片，同時還瀏覽網頁，上下移動畫面非常流暢，而影片亦沒出現窒格情況！但由於網絡制式並不支援LTE，所以若同時播放YouTube又睇網頁，源於網絡的瓶頸問題，可能會有拖慢情況。電池容量亦是Ascend Mate的一大賣點，極高容量的4,050mAh鋰電池，官方聲稱足夠48小時一般運作、10.5小時3G上網或12小時觀看電影等，玩足一整日都夠用。</p><p>Detail Snap</p><p>系統：Android 4.1<br>處理器：Hi-Silicon K3V2 1.5GHz四核 + Intel XMM6260<br>屏幕：6.1吋IPS+<br>體積：163.5×85.74×9.9mm<br>重量：約198g<br>電池：4,050mAh<br>主要功能：魔幻觸控、800萬像素相機、1080p攝錄、支援64GB microSD、GPS<br>查詢：華為（2151 3822）</p><p>同場加映：4G流動孖寶</p><p>無疑，這部華為大芒機王最大缺憾係唔支援4G，對上網要求極高的機迷，肯定唔收貨！不過，廠方都想出辦法補鑊，現場公佈了兩款流動裝置，包括可直插Notebook的E3276，以及WiFi Router E5776，兩款同時支援LTE網絡，帶埋旅行用最啱，售價暫時待定。</p></body></html>