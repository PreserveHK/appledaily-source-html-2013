<html><header><meta charset="utf-8"><title>禁菲傭無補於事 - 左丁山</title></header><body><h1>禁菲傭無補於事 - 左丁山</h1><p>激進民主派人民力量嘅議員陳偉業與陳志全為菲律賓總統阿基諾三世在峇里島玩殘梁振英，不肯為三年前慘劇道歉一事，聲言要在立法會提出私人條例草案，限制在一定時間內，唔發菲傭准許證，不准菲律賓人入境，以為咁就可以迫使阿基諾三世政府向香港道歉及賠償，可說十分天真。激進派容易激氣上腦，好容易胡思亂想，成為衝動派掌門人，孖陳議員就係一個例子。<br>香港雖是中國境內一個特區，但外交事務由中央管轄，對菲律賓交涉外事，如菲律賓擺起款嚟，搞對口單位講求對稱嘅話，梁振英根本冇資格見阿基諾，譬如馬尼拉市長到北京，習近平駛乜要見佢？三年前之馬尼拉殺人慘劇，純屬不幸事件，好似美國大學中學校園殺人事件一樣，中國學生不幸遇害，令人極度遺憾震驚之外，中國及特區政府根本難以向美方採取報復行動。我地當然可以大罵菲律賓警察無能，不專業，處理事件糊塗混賬，菲律賓政府其實豈會不知，但要佢嘅總統親口道歉，佢地點肯制呀。香港議員條氣唔順，大可呼籲香港人自願式杯葛聘請菲傭，改聘印傭、泰傭、孟傭，相信會有人響應，但動議立法禁用菲傭嘅話，未免太蠻橫，一刀切不切實際，好多香港家傭僱主（包括左丁山家人）一定反對。香港現在勞工短缺到極，周圍請人困難，不少中產家庭因為可以聘請菲傭，主婦先至可以出外打工，如果呢大批女士（相信起碼有十萬八萬人）突然間失去菲傭嘅話，佢地就會被迫回家湊仔湊女，離開本地勞動市場，打擊到本港經濟活動。<br>或曰：可以請印泰孟女傭代替，但香港聘請菲傭起碼有三十年歷史，彼此講英語，溝通問題不大，如要大批家庭再適應印傭泰傭文化，咁又何必？此外，你估禁止菲律賓人來港，禁用菲傭就會逼迫到阿基諾道歉？大想頭啲喎，近年菲律賓經濟增長可觀，信貸評級調升菲律賓國債評級，阿基諾三世有恃無恐，除非習近平李克強親自打電話俾佢，威脅斷絕中菲貿易關係啦。</p></body></html>