<html><header><meta charset="utf-8"><title>隔牆有耳：港大文學院畢業禮　限制學生帶嘉賓兩老只能嚟一個 - 李八方</title></header><body><h1>隔牆有耳：<br>港大文學院畢業禮　限制學生帶嘉賓<br>兩老只能嚟一個 - 李八方</h1><p>見證仔女大學畢業，係唔少父母嘅心願。不過，香港大學文學院下個月校內畢業禮，就因為地方淺窄，畢業生只可以帶父或母其中一人去觀禮。父母兩難全，搞到同學仔就慨嘆：「唔通要阿爸阿媽打交咩？」</p><p>遲到   要入房睇直播</p><p>港大文學院喺11月23號搞畢業禮，今日開始網上登記搶門票。仲要首次喺百周年新校園嘅李兆基演講中心大會堂搞。不過呢，𠵱個新場地只係坐得942個人咁大把，扣除啲同學、老師之後，剩番550個位畀畢業生嘅親友觀禮。如果太遲先去到，大會會安排680個嘉賓入去另一間房睇直播。有啱啱畢業嘅同學仔，見到大會限制每人只能帶一位嘉賓，見證自己被「扑頭」嘅一刻，內心真係好掙扎。究竟請阿爸定阿媽好呢？有同學仔「好葡萄」，話社會科學院都去灣仔會展搞畢業禮啦，位位畢業生可帶3名親友去觀禮，做乜文學院畢業生只可帶一位親友咁少，好唔公平囉。於是咪同文學院講吓數，點知文學院又唔理畢業生，搞到同學仔一肚氣。<br>不過同學仔又唔使太愁，港大喺11月仲有場全校畢業禮，喺亞洲博覽館搞，每名學生可帶兩個親友去。場地咁大，「三個字」：綽綽有餘啦。<br><br>李八方<br>mailto:pf_lee@appledaily.com</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>