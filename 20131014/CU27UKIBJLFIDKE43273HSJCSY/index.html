<html><header><meta charset="utf-8"><title>電視撈飯：展鵬祥仔連環撞車　孖住上香</title></header><body><h1>電視撈飯：<br>展鵬祥仔連環撞車　孖住上香</h1><p>陳展鵬、鍾嘉欣同阮兆祥主演嘅電視劇《巨輪》𠵱家晚晚播，套劇播出以嚟似乎唔係好順利，成日俾觀眾彈穿崩，出現時空穿梭。唔只咁，近日劇中主要演員仲接連出事，繼上月底嘉欣BB拍另一部劇受傷之後，展鵬同祥仔接連兩日都遇到交通意外，所以噚日去澳門媽閣廟宣傳，入廟拜神上香時佢哋三個都特別神心。</p><p>護送嘉欣BB
</p><p>噚日《巨》劇一班演員展鵬、祥仔、嘉欣BB同貝安琪等人坐船過澳門宣傳，展鵬揸住佢架百萬名車，載住嘉欣BB去緊上環信德碼頭，準備會合大隊時，同一架的士發生碰撞，最後展鵬要坐直升機過澳門至趕得切。稍後喺媽閣廟宣傳時，吸引咗唔少澳門fans到場舉牌支持，一班演員仲呼籲在場fans上網投票，參加「我至like角色」活動，之後一班演員入咗廟拜神上香。</p><p>嘉欣講到單意外話好在冇人受傷，仲讚展鵬好照顧自己，佢話：「意外發生之後展鵬叫我上船先，佢留低處理。」至於當事人展鵬就話自己架車只係花咗少少，佢話：「架車買咗全保，同的士司機有共識，返到香港會同佢聯絡。」另外，前晚同人撞車嘅祥仔話撞車剎那感覺好奇怪，佢話：「打完白鴿轉架車滑行，我心諗千祈唔好劃花塊面。」事後佢仲幫對方司機搵拖車，亦不忘宣傳送埋自己演唱會飛畀人。</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>