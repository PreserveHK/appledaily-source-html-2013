<html><header><meta charset="utf-8"><title>中環在線--拜拜港交所　夏佳理鬆晒<br>臨別贈言：海嘯挑戰仍在 - 李華華</title></header><body><h1>中環在線--拜拜港交所　夏佳理鬆晒<br>臨別贈言：海嘯挑戰仍在 - 李華華</h1><p>噚日港交所（388）喺裝修過嘅交易所展覽廳舉行股東會，呢個股東會對於前主席夏佳理別具意義，事關股東會結束，佢就同港交所正式拜拜，換句話講，噚日係佢喺港交所嘅last day。臨別贈言，佢認為金融海嘯對整體環境仲係一大挑戰。</p><p>任內股價跌剩60蚊</p><p>夏佳理做過六年港交所主席，舊年再做一年獨立非執董。任內，佢落力搵海外公司嚟港上市，促成俄鋁（486）、友邦保險（1299）、普拉達（1913）、歐舒丹（973）等嚟港上市，令本港新股貨源唔係單靠內地公司支持。可惜幾間名字響噹噹嘅海外公司嚟港後，呢場新股世界波似乎無以為繼。<br>夏佳理坦然回應，指近兩年可能受經濟影響，個別海外公司要考慮清楚，先決定嚟唔嚟亞洲。雖然港交所舊年收購倫敦金屬交易所，想大力發展商品業務，但夏佳理認為，港交所唔會就咁放棄吸引海外公司嚟港上市，只會兩條腿走路。</p><p>喺夏佳理任內，港交所股價亦似玩過山車。佢06年4月底任主席時，股價徘徊60元；其後市場憧憬港股直通車，股價07年衝上265.6元歷史高位；直通車開唔出，加上金融海嘯殺到，港交所08年底曾撻落52元，噚日收報129.4元。<br>夏佳理有感而發，指多年嚟最難忘兼最令佢瞓唔着嘅事，係搞到全球經濟冧晒嘅金融海嘯，仲寄語「（金融海嘯）對整體𠵱家嘅環境，都存在一個大挑戰」。難怪佢話，離開交易所「成個人一身都鬆晒，冇壓力！」</p><p>李小加提張華峰直豎拇指</p><p>港交所行政總裁李小加近排就有些少是非纏身，據聞，上星期佢同一班證券業界代表食晏，席間同立法會金融服務界議員張華峰鬧大交，張議員仲話考慮向主席周松崗同財經事務及庫務局局長陳家強伸冤。<br>華華噚日喺股東會後捉住李小加，問佢同張議員𠵱家係咪冇偈傾？李小加聽到之後，竟然即刻豎起佢隻大拇指話，「關係很好，我非常尊重他！」又話經常會約張議員一齊食飯。莫非佢哋已經破冰，邊位係和事佬呢？<br><br>李華華<br>mailto:LiWaWa@AppleDaily.com</p></body></html>