<html><header><meta charset="utf-8"><title>電視撈飯：開工玩唔停<br>蚊蚊扯辮o氹細路</title></header><body><h1>電視撈飯：開工玩唔停<br>蚊蚊扯辮o氹細路</h1><p>萬綺雯（蚊蚊）同張繼聰呢排忙緊拍無綫新劇《食為奴》，但呢頭落大雨，轉個頭又出太陽，影響咗拍劇進度，搞到開工時間又長兼要趕進度，好彩蚊蚊、張繼聰同成個劇組都好齊心。<br>日前有場戲喺電視城拍，講八阿哥阿聰喺兵荒馬亂嘅情況下搵蚊蚊，叫佢有乜依郁就要帶埋啲孤兒走，點知撞到刺客，阿聰為救蚊蚊而受重傷，鏡頭前見佢哋兩個好深情對望，仲一take過搞掂，但一停機兩個就忍唔住笑唔停，蚊蚊仲扯住阿聰條辮嚟玩，蚊蚊話：「之前已經度好晒，加埋導演好玩，所以日日開工好開心。」蚊蚊仲話遲啲佢同黃智賢、阿聰嘅感情戲好沉重，所以大家都話不如拍咗啲開心戲先。</p><p>母性大發</p><p>蚊蚊開工時同啲小朋友一齊拍，就算拍完都同班小朋友一齊玩，佢見到因為地下太濕而跣親嘅小妹妹，母性大發即刻走去睇下有冇事，跟住又抱又呵𠱁番佢，好快就𠱁番個小妹妹，蚊蚊仲讚班小朋友交到戲，難怪喺鏡頭後小朋友見到蚊蚊，就好似變咗樹熊咁攬到實一實，蚊蚊仲話：「我覺得自己好幸運，套套戲合作啲人都好好，大人有大人好玩，細路有細路好玩！」咁開心，睇怕蚊蚊有排喺無綫開工。<br>版主：陳基征</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>