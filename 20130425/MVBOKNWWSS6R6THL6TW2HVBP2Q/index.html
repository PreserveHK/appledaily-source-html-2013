<html><header><meta charset="utf-8"><title>求驗客手記：殺低5哥入16強<br>泰國「蘇民峰」行運</title></header><body><h1>求驗客手記：殺低5哥入16強<br>泰國「蘇民峰」行運</h1><p>香港風水師蘇民峰睇風水命相，睇到豬籠入水，仲撈埋飲食、旅遊電視節目。泰國有位桌球手嗰樣激似蘇民峰，不過打波十幾年，成績唔算標青，直至星期二喺英格蘭設菲爾德舉行嘅世界桌球錦標賽首圈一舉成名，爆冷以10:9力壓世界排名第5嘅麥圭亞晉級！<br>呢位「泰國版蘇民峰」叫德差瓦（Dechawat Poomjaeng）已經34歲，髮線不斷向上移，前額禿禿哋，又有對大耳朵；驟眼睇，仲以為係蘇師傅失散多年嘅兄弟。德差瓦90年代尾開始打波，最大成就就係10年廣州亞運贏過男子英式桌球銅牌，同年贏埋世界業餘錦標賽冠軍。</p><p>桌球界笑匠專討球迷歡心
</p><p>風水輪流轉，世界排名第70位嘅佢喺世錦賽大發神威，外圍賽先連贏4場，成為繼華達拿、泰彼捷（Tai Pichit）後，第3位入正賽嘅泰國球手，亦係佢嘅零的突破。呢位「中佬新丁」可能唔太習慣大場面，一入場就爆出笑料，行錯方向去咗另一張球枱；不過之後就好誇張，長枱、中枱、士碌架瓣瓣掂，入波或者打失嗰陣都七情上面，一時大笑，一時嘆氣，好識搞氣氛，好快就得到觀眾歡心，能夠同大賽經驗豐富嘅麥圭亞打成均勢，兩人激戰至9:9。<br>見慣大場面嘅麥圭亞呢個時候手緊，打失一個紅波，德差瓦淡淡定，打出一Q 63度，最終贏104:1，局數險勝10:9，殺入16強對威爾斯21歲新秀米高韋特，並穩袋至少16,000英鎊獎金（18.9萬港元），真係和味，「賽前我估贏面只有一至兩成，所以我冇畀自己太大壓力，亦好開心觀眾咁支持我，可能係人生嘅第一個世錦賽，所以有咁多掌聲。」<br></p><p>陳國明：佢鍾意講笑
</p><p>唔少桌球手比賽時喜怒不形於色，偏偏德差瓦就大情大性，識咗佢十幾年嘅前港隊代表陳國明就話：「呢個係德差瓦嘅風格，佢覺得可以減輕壓力。3年前，佢嚟香港都有一齊練波食飯，佢份人好開朗，好鍾意講笑，希望佢16強繼續有好發揮。」</p></body></html>