<html><header><meta charset="utf-8"><title>異動空間：光宇拓網遊煞食 - 魏力</title></header><body><h1>異動空間：光宇拓網遊煞食 - 魏力</h1><p>聯儲局暫不收水，可謂中秋送大禮！不過，港股仍然難炒，高開後幾乎全日橫行，唔少二三線仲倒跌收場，開市追入多數中伏。無疑，全球經濟處於上升周期，股市屬大漲小回格局，建議戰友可採用買績優股坐中線，周期股就炒上落，有望提升整體回報。<br>內地網遊股雲遊（484）開始招股，影子股隨時落鑊，光宇國際（1043）拓展網遊有成績，圖表有破旗向上之勢，瘋狂升浪一觸即發，隨時重演09年炒上17蚊的奇景！<br>光宇本來主攻手機電池，業績比較飄忽，但未來將全面進軍網絡及手機遊戲市場，來個業務大變身，盈利潛力難以估計。光宇與韓國著名網遊商YD Online合作，並取得獨家代理權，為中國玩家度身訂做3D網遊，最新研發的《靈魂戰神》，集「戰略動作及角色扮演」於一身，更加入強國人最愛的「玩家格鬥」元素，配合細膩的畫功及流暢的動作場面，魏力睇過都覺得好吸引！上周《靈魂戰神》完成首輪玩家測試，網上幾乎一致好評，相信推出時將掀起熱潮。<br>除網遊外，光宇正籌備10款手機遊戲，其中兩款將於年底前上市，由工業股變身科網股，估值可望三級跳！記得09年，光宇股價炒上17蚊，就因開發了王牌遊戲《問道》，如今配合韓國實力夥伴，加上網絡質素不斷提升，氣勢料更旺盛。戰友可待突破5元水平追入，博一倍絕不是夢。</p><p>魏力<br> http://www.facebook.com/2012jason </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>