<html><header><meta charset="utf-8"><title>銀河摺機死跟蘋果　5s淘金熱</title></header><body><h1>銀河摺機死跟蘋果　5s淘金熱</h1><p>現在你無，將來都未必有！講緊係炒到癲又斷晒貨嘅香檳金iPhone 5s！誰料一致看淡，居然可炒上$15,800？Samsung也馬上來跟隊「掘金」，最新型號 GALAXY Golden更於底蓋、兩側塗上耀目金色，加埋經典摺機賣相，雖未至於熱炒，但淘金熱這話題已經有排講。<br>記者：陳國輝　攝影：劉永發　模特兒：Fiona</p><p>經典黑金　好男人味</p><p>以往蘋果出新iPhone，排頭位的朋友總愛高舉產品，擺出一副洋洋得意樣貌，好像在說「我有你無，吹咩？」的表情，今年似乎無再發生。至於5s會否引爆淘金熱，帶動其他牌子相繼仿效？暫時未知，但好明顯，剛由韓國直飛香港的水貨Golden，賣點就跟其名字一樣，要淘金！<br>最出位肯定係中間的旋轉軸，金色螺旋紋設計，配以側邊的狗牙位，除咗設計好細緻之餘，仲非常大膽。跟5s大不同處，是Golden用的鍍金相對偏啞和偏濃，感覺娘娘哋，那是否暗合內地人心意，就不得而知，但講到男人味佢就一定好濃，機身設計得特別方正，而厚度和重量，亦分別達到15.8mm和179g，拎上手一點也不輕巧！加上佢用鋼琴黑色作為主調，一開一合，即見剛陽男人味。</p><p>雙3.7吋芒　4G上網快</p><p>另一賣點係雙芒加摺合式設計，經典雙屏幕手機，以為絕種了，點知Golden故技重施！佢跟傳統摺機最大區別，就係外屏幕規格變得嚴謹咗，不論內外，一律採用3.7吋SuperAMOLED，比舊式摺機勁好多，現場更立即上《蘋果》網測試，支援4G LTE和配備雙核心處理器的速度，流暢性不用懷疑，反而要挑剔係睇《HD YouTube》時，畫質唔算理想，甚至色水偏藍並出現輕微「爛字」。還要一提，雖然雙芒唔係同時開着，但電池容量不足2,000mAh，你預咗一日內就要再叉電。</p><p>系統：Android 4.2<br>處理器：1.7GHz雙核心<br>記憶體：16GB ROM / 2GB RAM<br>制式：2G/3G/4G LTE<br>尺寸：118×59.5×15.8mm<br>重量：179g<br>相機：800+200 萬像素雙鏡頭<br>屏幕：雙3.7 吋 SuperAMOLED<br>電池：1,820mAH<br>查詢：三禾電氣（2374 0618）</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>