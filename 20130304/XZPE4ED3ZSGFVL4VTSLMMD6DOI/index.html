<html><header><meta charset="utf-8"><title>「金發局」人財兩空 - 左丁山</title></header><body><h1>「金發局」人財兩空 - 左丁山</h1><p>政府預算案有一新意，就係設立獎學金基金，每年選二十人到海外知名學府讀書，學成必須回港做教師。做教師？冇錯，在哈佛耶魯牛津劍橋等等名校畢業後，返嚟做教師，否則回水，要償還獎學金。香港尖子學生高考文憑試狀元等等皆好攻讀環球商業、醫科、法律，全與教師無關，究竟有冇人得到呢個獎學金後到牛劍讀書學教書有關科目（如修讀英語教育和幼兒教育課程），難講到極。而且返嚟之後，係唔係保證有「教師職位」？到官校教，津校教還是直資學校？亦係未知數。讀完牛劍，返嚟還要一紙教育文憑噃，否則難以在中學晉升，唔係咁容易食呢行飯㗎。<br>根據政府御用消息專欄透露，曾司長理財意念與特首唔多夾，要林鄭「義助」，調和分歧。呢個專欄在預算案宣佈前，又講過梁先生力推金融發展局，但曾司長不熱心合作，結果「金發局」本想向金管局、證監會要錢要人，全吃檸檬，不得要領，梁曾關係之熱度，可想而知。<br>左丁山睇完御用消息專欄，好奇心起，周圍搵人求證，起初冇人敢講，直到左丁山向佢地講：「喂，報紙寫咗出嚟咯噃。」先至有人士肯間接承認，「金發局」係問過金管局要錢要人，金管局一口拒絕，再向證監會打主意，證監會急急開會商討，詳細研究法律條文，就以「於法無據」為理由，拒絕向「金發局」輸送款項。<br>至於「要人」，「金發局」要推動組織、起步，在在需人，問金管局與證監會要求借調總監級（Director）人馬過檔，但呢類人物係高級管理人，在原位還有繼續晉升希望與前景，一旦走咗去所謂「金發局」，兩三年後返回原來機構，做乜好？容乜易升級機會已經「蘇州過後冇艇搭」，而且自己個位已經俾昔日下屬做咗，自己攞唔返？呢啲事情在1990年代初移民潮發生時，見過唔知幾多次啦，大把人坐完移民監返嚟，要做昔日下屬嘅下屬呀！高管人才全部眉精眼企，邊度肯自願舉手做志願軍借調去「金發局」噃！結果是金發局現時無人無錢，無權無勢，唯有靠財庫局頂硬上，在後面撐住啦！</p></body></html>