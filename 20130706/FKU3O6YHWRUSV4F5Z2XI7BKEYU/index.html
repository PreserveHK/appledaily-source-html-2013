<html><header><meta charset="utf-8"><title>Lonely Guide 1：Post Your Secrets</title></header><body><h1>Lonely Guide 1：Post Your Secrets</h1><p>心理醫生說：「如果這個世界所有人都是善良的話，人不想有秘密；如果這世界只有快樂，根本沒有洩密的需要。」當然，這個世界沒有如果。近這兩個月在facebook上陸續出現不同的秘密專頁，讓大家發表秘密。當中有人百忙抽空當管理員，有人齋like唔post，有人瘋狂地說秘密。不同角色，如何看出不同觀點？如果你有秘密，誰會是你樹洞？不同洩密的方式，如何透露你的心理狀態？<br>記者：陳芷慧　攝影：潘志恆、陳永威、周旭文、伍慶泉、陳盛臣<br><br>Model：Amy S@Starz People</p><p>Secret Page秘密專頁</p><p>5月起，香港facebook開始流行一種秘密專頁。這些匿名貼文機制的秘密專頁其實先在美國流行，稱為confession page。然後再由本地中學、大專生引入香港，現在及至七十二行各行各業，各階層都有一個秘密群組。只要一個like就能成為會員，將「秘密」告訴群組管理員，再由管理員決定張貼與否。專頁上的「秘密」，大多是趣聞、最新資訊、表白、評論等內容。粗略估計，香港現時約有四百至五百個秘密群組，單是整合這些群組的「秘.com」便已收納三百多個。<br></p><p>整理員 食花生</p><p>在秘密專頁的潮流裏，很多人都抱着茶餘飯後食花生的態度，齋睇狂笑但不貼文。阿K可以說是這類人當中最用心的一位，利用公餘時間半夜製作網頁「秘.com」。整理、分類、集合全港約三百多個秘密專頁，就像一個秘密專頁的Google，進入其中，所有專頁秘密一覽無遺，毋須在facebook上逐個like。動力何在？「唔使錢就睇到好多真實的笑料同秘密，比電影裏作出嚟嘅笑話好笑好多。記得有一段來自空姐的貼文，佢問客人食乜嘢，客人答佢『我哋都係雞』。哈哈哈！」<br></p><p>不懂保護私隱</p><p>阿K，作為一個秘密專頁的整理員，同時又從事IT界，他看到的不單止是一大堆笑料，還看到香港人不是哀悼，反而是分享私隱的現象。「真係好奇怪！文章在網上被河蟹，即惹來狠狠的抨擊。相反，明知秘密專頁的管理員會先審批貼文才張貼，網客唔係指摘管理員的審批，而係求佢張貼自己的秘密。好多人冇諗過管理員好有可能係自己認識的人。曾經有一間學校的秘密專頁，管理員有一天來個終極一爆：『其實我就係XXX老師』。」阿K開設「秘.com」的其一原因，就是為了保護用家的私隱。「喺facebook，你要like咗嗰一個page，先可以睇到嗰個群組的貼文，全世界朋友都知道你like咗邊個group，從中除咗知道你的偏好，亦可知道你的母校、行業等資料。所以，我製作『秘.com』，毋須like就可以睇各個群組的貼文。」facebook本來就是創辦人Mark Zuckerberg用來對付前女友的復仇工具，根本不是用來擁抱私隱。阿K留意到facebook令現今香港年輕人更沒有保護私隱的概念。「你一出世，阿媽就幫你開個facebook賬戶，post晒你啲相分享，你點會識得咩叫私隱？」</p><p>管理員1：被港人激勵</p><p>香港人心聲、香港人Secrets、香港地笑話、DSE Secrets、家庭Secrets、戀愛Secrets、打工Secrets，兩個人管理七個秘密專頁，點撐？「開頭冇諗過開咁多個專頁。初時同朋友傾開，既然學生哥都咁多嘢講，香港人都應該有好多嘢爆，嗰晚開咗一個香港人secrets，頭三日已經過千個貼文。做咗管理員兩個月，令我睇多咗好多嘢。以前誤以為網上只有負面的文章。原來都有一班人會分享很多鼓勵性的貼文。呢個專頁會做幾耐唔知，做到冇人submit為止。但我相信有一群人需要這樣一個平台，讓他們分享自己的秘密，既然他們需要，我就會做好。」兩個人管理七個秘密專頁，放工半夜打開Google spreadsheet，每個貼文逐個複製貼上，這份工作會否吃力不討好，造成心理壓力？「一開始都感到有點吃力，但現在都享受這份工作。負面的貼文當然有，但影響我最深的是那些勵志、感人的故事，臨睡前一讀，感覺舒服。曾經有些母親借助秘密專頁，希望尋找因小吵而失去聯絡多年的兒子，睇到我眼濕濕。」</p><p>管理員2：別毀校譽</p><p>香港秘密專頁的流行，是由大專生牽起整個潮流。每間大專院校的秘密專頁都有不同的管治方式，在乎管理員如何看待自己角色的責任。BU Secrets的管治方式與其他大專院校特別不同，強調內容會審批，這個是管理員的原則。管理員：「原本我只係post secret，但那時管理員問我想唔想接手。初時只係just for fun，但後來成為管理員之後，覺得自己有一個責任管理好群組內的貼文，不能破壞校譽。例如有人會人身攻擊教職員，我就要睇對方有冇理據，亦要考慮被攻擊者的私隱，會唔會構成誹謗。曾經有一個網客很討厭浸大，經常說負面言論，於是我在專頁上留言，讓大家投票將他列入黑名單與否。我覺得秘密專頁管理員只是擔當中介人的角色，唔能夠張貼太多自己的意見，亦唔能夠決定留言者與其貼文的生死。做管理員有一定的壓力，曾經想貼文解釋自己審批貼文的原則，但後來考慮到彼此的罵戰有可能發生卻取消這個念頭。呢個世界上唔能夠令每個人都欣賞你所作，但自己則要定好審批貼文的原則，我會做好呢個工作，唔想BU Secrets係各大專的秘密專頁中第一個死亡。」</p><p>名校生：我好孤獨</p><p>網上洩密者可能嚴重缺乏正常溝通和溝通對象，而正在建立社交圈子的年輕人，經常面對與人溝通的困難。以「告白」一類的專頁為例，當中最踴躍的當然是中學生。小記半夜跟「名校告白」的管理員談心，想了解他為甚麼要匿名留言，而非跟朋友分享？管理員今年讀中四，原本在名校secrets上留言，眼看太多同學仔留言告白，倒不如開一個告白專頁。但說到尾，他們感覺孤獨。</p><p>「我覺得secret group提供咗一個平台畀人分享學校嘅趣事同埋表白。」<br>「現實中表白唔好咩？平時現實生活中冇渠道分享？」<br>「其實應該話有時候，有啲人需要勇氣。」<br>「喺secret group唔需要勇氣？」<br>「secret group另一個好處就係匿名，令人比較安心把心底話講出來。」<br>「你多和朋友分享心底話嗎?朋友之間不能互相信任，以致要匿名網上貼文?」<br>「其實我唔多同朋友分享。主要因為試過俾夥伴出賣，令我好難相信人。其實今時今日對差唔多所有人，包括父母都會提防。性格使然，只有相信自己，所以，近年來我覺得好孤獨。」<br>「那你覺得現實生活跟朋友分享，與網上分享嘅感覺有咩唔同？」<br>「現實分享和網上最大不同就係身份問題，身份令到人講嘢嘅責任唔同。現實生活中跟朋友可以分享得更具體，但說話時又不能得失他人，但網上匿名留言就避免呢個問題。相反，網上秘密貼文不能描述太詳細，否則身份易被識穿，始終我們都背着名校身份，不能亂說話。」</p><p>傳媒人：直接鬧仲爽</p><p>七十二行都有自己行業的專頁，不但能讓一眾打工仔不畏強權發表心聲，亦讓同行能更關注自己的行業，實在是秘密專頁中不能缺少的一類。但是，有些人仍然選擇只like，唔post，何解？「因為我會直接鬧佢！」資深傳媒人阿彬直截了當地說。「不過，唔係所有傳媒公司，好似啲左報、北角財經報咁，都有渠道讓自己員工發聲，這些匿名貼文機制就成為了他們的發聲平台，講完唔會畀人秋後算賬。你有冇發覺傳媒Secrets好少《蘋果日報》的人留言，因為公司有民主牆畀你發表意見，點講都得。」彬言。資深記者就會知道，九十年代曾經出現過網上小圈子的news group，形式類似討論區，但是少了一個管理員，大部份言論都具攻擊性。「我留意呢個傳媒Secrets，因為我關心呢個行業，可以了解到唔同公司的文化問題。喺呢個群組，你會睇到管理員絕對係一個受過文字訓練的傳媒工作者，經審批後張貼出來的文章都是有啟發性的。」一個好的管理員好重要，單看廣告人Secrets，因為秘密中經常提及廣告客戶，6月22日起已經停辦了。</p><p>化妝及髮型：Wasabi and Winnie@Kings Makeup　服裝：日喜婚紗禮服公司</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>