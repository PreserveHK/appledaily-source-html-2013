<html><header><meta charset="utf-8"><title>隔牆有耳：爭取保育vs市區重建</title></header><body><h1>隔牆有耳：爭取保育vs市區重建</h1><p>【隔牆對論】<br>利東街變囍歡里，遭一面倒批評與嘲諷。當年極力捍衞利東街的灣仔區議會主席黃英琦說，市建局食字食到忘本忘歷史，囍歡里讓她憤怒：「條街應該叫番利東街，改乜嘢名都係有問題！」<br>市區重建局非執行董事黃遠輝認為名字好壞見仁見智，最重要是內涵，承諾日後商場會讓昔日囍帖街的商戶進駐。項目名字遭千夫所指，黃遠輝想了想說，再為項目改名，並非難事。<br>記者：姚國雄　譚靜雯<br></p><p>死守利東街　斥市建局冇文化</p><p>記：《蘋果》記者    <br>琦︰黃英琦<br><br>市建局2004年開始收購俗稱囍帖街的利東街近647個業權，2,000名居民受影響。重建後的商場連住宅項目料明年落成，重建令利東街消失，取而代之是發展商的所謂「步行街」項目，早前發展商將項目命名為「囍歡里」，被指庸俗，遭各界狂轟。<br><br>記：當你聽到利東街變了做囍歡里，你有何感覺？<br>琦：我覺得市建局太過份，我好憤怒，我當時身在美國，喺facebook睇到，人人都喺度鬧囍歡里。我諗，係咪惡搞咋？知道真係之後，我就好憤怒。<br>我參與整場保育利東街嘅運動，當時係灣仔區議會主席，睇住市建局點樣摧毀本土文化同埋囍帖行業，到𠵱家起咗豪宅同商場後，佢竟然玩呢啲食字遊戲，叫囍歡里，個名好庸俗，唔單止反映市建局係冇文化，亦都係污衊本土文化。點解唔叫番利東街呢？咁係反映市建局冇文化，唔重視社區，睇事太庸俗。<br><br>記：有人指這名字只是市建局、發展商推銷新商場的噱頭，何必深究？<br>琦：我覺得佢冇理由抹煞段歷史，利東街嘅歷史係屬於社區，唔係屬於政府，唔係畀市建局為所欲為。因為利東街係一個歷史傳承，唔係填海填出嚟，喺過去100年都係叫做利東街，係市建局人為地摧毀呢條街。<br>1920年嘅香港地圖，灣仔已有皇后大道東、莊士敦道、軒尼斯道，亦都有幾條橫街，廈門街、汕頭街、大王東街、大王西街、利東街。灣仔街道名字，係灣仔歷史一部份。市建局嚟拆嘢，我哋已經好憤怒，你拆咗之後，雪上加霜，喺傷口上灑鹽，連個名都抹煞埋。</p><p>當年有舊商戶死守利東街，由抗議、四處掛橫額、絕食、提出重建新方案、到官員寓所外示威，但抗爭最終敵不過市建局，舊商戶葉美蓉（May姐）批評，地產商想藉利東街賺大錢，把街名改為囍歡里，對舊店東、住客嚟講係諷刺至極。<br><br>記：囍歡里這個名字，對當日被市建局逼走的街坊、商舖店東，是否好大傷害？<br>琦：喺facebook有人話，不如叫「做瓜里」、「拆散里」啦，市建局明明就係拆散咗個社區。當年20幾間囍帖舖，有成三分之二係冇營業或各散東西，搬去土瓜灣、隔籬街、大陸，有啲結業。<br>香港囍帖行業係全球最旺盛，香港設計大紅帖係全球最叻，當年我訪問過店主，佢哋話有人喺溫哥華住，娶新抱、嫁女時，如果想印大紅帖，就寫個email返番嚟畀利東街店舖，特登請佢哋印。利東街囍帖舖好多生意都係嚟自多倫多、溫哥華、澳洲等全球華人，一條街仔睇嚟好似好巴閉，其實真係幾巴閉。<br><br>記：你認為日後項目落成後，昔日商舖可以在新項目經營嗎？<br>琦：要視乎幾錢租，因為以前個舖頭係自己嘅，唔使交租，新項目如果100蚊一呎租，咁點做呢？如果低租金或免租兩年，舊舖仲可以考慮，但我唔樂觀。因為市建局係商業為主，你睇吓市建局翻新嘅和昌大押，入面間西餐廳有幾昂貴就知啦。<br><br>記：明年落成的利東街重建項目，你可以想像是甚麼模樣？<br>琦：咪就係一個商場咁樣囉，同任何商場唔會有分別，可能呢個商場有間舖仔賣吓利是封、印吓帖囉，做一個最表面化、最膚淺嘅交代。當日佢哋收購係兩邊商舖一齊收，我就知道利東街係永遠消失。<br><br>記：街道或者街道名，對一個城市有多重要？<br>琦：九龍區好多街名係好靚，好似大角嘴，叫橡樹街，槐樹街，又一村有紫藤路，個名好靚。大角嘴仲有條叫做詩歌舞街，英文叫做Sycamore，個名幾靚呀，證明以前英國啲官有文膽，睇個街名就知政府係有文化。<br>但係你睇吓東涌、將軍澳，街道嘅名係好奇怪，好似細路仔改名咁，全部都係要好意頭。新區嘅城市規劃，係好冷感，冇人情味，都係一個又一個地盤，然後由天橋貫穿，南昌邨旁邊嘅街叫乜嘢名都唔會記得，令到條街都冇意思，其實係好慘。一個社區，唔係只係講方便出入。<br><br>張震遠下台後，由蘇慶和接任市建局主席，表明不會因為1%、2%的人而拖慢重建，表明會加快重建速度。<br><br>記：你對市建局新主席蘇慶和有期望嗎？<br>琦：我聽到蘇慶和話要加快收購重建速度，我真係好驚，舊區文化值得我哋重視，但呢幾年市建局起嘅新樓，幾乎全部都係畀有錢人嚟買樓收租，根本唔係幫冇能力買樓嘅人士上車，亦都幫唔到居民改善生活。<br><br>mailto:pf_lee@appledaily.com</p><p>《蘋果動新聞》新版App已經推出，居家遊行上街上網都咁方便，快啲更新，全民動起來！<br>立即下載↓↓<br>【iPhone版】  http://bit.ly/appledailyiPhoneapp <br>【Android版】  http://bit.ly/appledailyandroidapp  </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>