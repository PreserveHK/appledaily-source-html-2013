<html><header><meta charset="utf-8"><title>馬　雲 - 左丁山</title></header><body><h1>馬　雲 - 左丁山</h1><p>馬雲魅力，不同凡響，幾千人在六月三十日到亞洲博覽館出席「伴你啟航青年創業論壇」，起碼一半以上係慕馬雲之名而來，其他就係想聽謝霆鋒，至於李根興博士與大賓架方方，兩人雖然講得幾好，李根興博士尤其甚有表演天份，可以一個人做創業棟篤笑，但方方與李博士加埋，頂多只能在大酒店宴會廳擔任主角，要令近幾千餘人拍掌起哄唔願走嘅，當然只有馬雲與謝霆鋒先至有咁大吸引力。<br>馬雲係中國企業家之中嘅「超級巨星」，說話率直，毫無保留，一句到位，如果第二個人講馬雲之言，一定俾人批評為沙塵，目空一切。不過佢係馬雲噃，講乜都得啦，譬如陳志雲問佢：「你認為英文有乜作用？」馬雲答：「英語，既是一種語言，也是一種文化，我們講中文，父母一定是對的，講英文的話，父母就可以是錯的。」（全場拍掌。並無錄音，左丁山只憑記憶寫出嚟。）點解講中文嘅話，父母一定啱，講英文，父母就不一定對？老師可以在課堂上與學生用英文討論之！<br>馬雲又話：「我們要認真生活，快樂工作，不是快樂生活，認真工作，對生命和生活，我們要認真，對工作可以輕鬆一點，倘若每天上班都不快樂，怕了老闆，那就不要上班了。員工不快樂，公司便沒有創意了，公司的最大資產是人，不是機器設備，員工不快樂，公司也沒有競爭力了。」（大意如此）<br>為了使員工快樂，馬雲在阿里巴巴集團鼓勵男女員工拍拖、結婚，因為：「我請的女工是我認為最好的，我請的男工是我認為最好的，肥水不流別人田呀。」結婚之後，集團借錢俾佢地買房子，公司現金甚多，放在銀行沒有甚麼利息收入，倒不如借給員工買房子，讓他們安居，更加快樂。馬雲嘅管理哲學，唔知其他企業家願不願意跟隨？佢在2003年因公司有人懷疑染上沙士，被送入隔離病房八天，一個人對住天花板諗出淘寶網，做中國eBay，因網上購物交易，於是諗出開辦「支付寶」，後來因為要送貨，再度出全國物流輸送系統，創業就是先下海，遇林開路，遇江鋪橋，隨機應變，好難事先想好全盤戰略之後先至開動，故此佢話讀MBA無用，請個MBA返嚟，首先要佢un-learn大學理論喎！</p></body></html>