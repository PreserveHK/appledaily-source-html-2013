<html><header><meta charset="utf-8"><title>隔牆有耳：囍歡里死撐　 稱內容比名重要</title></header><body><h1>隔牆有耳：<br>囍歡里死撐　 稱內容比名重要</h1><p>【隔牆對論】<br><br>記：《蘋果》記者    <br>輝︰黃遠輝<br><br>記：灣仔利東街重建項目商場命名為「囍歡里」，引起社會爭議，舊商戶、居民及網民認為肉麻、低俗，你如何看待今次的改名事件？<br>輝：個名一出嚟大家都已經好多意見，覺得非常之負面，講真，點樣改名係好見仁見智，因應市場唔同時間改唔同嘅名，所以唔應該一開始將個名定性為負面，又或者已經冇進行保育，或者同最初重建嘅承諾唔同。基本上冇講到一定要用番原來（利東街）個名，甚至原來係乜嘢名都冇正式講，因為囍帖街係自然形成，大家習以為常叫囍帖街。</p><p>記：舊街坊指改名目的是鏟除利東街（即俗稱囍帖街）歷史和文化，你有甚麼意見？<br>輝：我反而覺得應該注重內容，商場會以婚姻為主題嘅形式出現，所以以前嘅囍帖公司有機會再出現，加上其他同婚姻有關行業包括婚紗、攝影商戶，商場到底會唔會有一啲舉行婚禮場地，或者拍攝場地畀新人影婚紗相呢，最終要睇商場內嘅店舖係咪可以沿用同婚姻相關的主題。但既然有咁多關於個名嘅意見，改過個名都唔係一件好難嘅事，畢竟一個商場嘅名唔係咁重要，有好多商場改過幾次名。大家應該集中注意商場內嘅店舖，係咪可以保留囍帖街專為新婚夫婦服務嘅氛圍更重要。<br>講到保育個名唔重要，香港曾經係英國殖民地，有啲地方都冇再用以前嘅名，好似前港督府，𠵱家唔叫港督府，但有冇影響到𠵱家嘅禮賓府，除咗入住嘅主人唔同，基本上佢嘅外圍、內部，甚至以前嘅擺設冇改變到，喺呢個角度睇，究竟個名係咪有必要沿用以往嘅名，相反我寧願內容能夠保育到以往嘅氛圍，我覺得比較重要。<br><br>記：發展商表明囍歡里目標商戶以精緻品牌為主，如鐘錶珠寶、時裝店等，你覺得重建保育後，是否只有高檔品牌商戶才可以進駐？<br>輝：未必高檔先得，最主要係咪切合到商場主題，如果完全同個主題（婚姻）冇關連，你放一啲非常高檔品牌入去，對商場有乜嘢好處呢？有咗呢個主題要好小心篩選商戶。但講到金飾、珠寶唔可以話同新婚冇關係，中國人習慣結婚都需要金飾、珠寶，所以有呢一類嘅商舖都切合主題。相反如果有名牌手袋，我唔覺得有邊對新人會有多餘時間挑選名牌手袋。<br><br>記：利東街等市區重建會破壞舊街坊、商戶的社區網絡？<br>輝：任何重建冇辦法做到百分之一百不變，但呢個係咪被視為破壞呢？要考慮到同一時間保留落嚟嘅（建築物），同埋重建為原來居民、商戶帶來嘅究竟係好處多，定壞處多，兩者需要作平衡考慮。但最主要希望大部份舊居民、商戶喺重建地區可以得到充份照顧，我相信當區居民好多都喺其他地區自置物業。對於商舖嚟講，部份喺鄰近地區重新營業，我上一個星期去睇過，見到好多原來嘅囍帖公司喺隔一條、兩條街開番，除了印囍帖仲加咗其他業務。</p><p>記：近年不少歷史建築活化後都成為貴價餐廳、大型連鎖商場甚至豪宅，有保育團體認為是「推土式重建」，你如何評價這種市區重建、保育的方式？<br>輝：任何保育都有一定嘅價值，同樣有一定代價，每樣嘢要保留40、50年嘅前社區網絡、氛圍，甚至商業活動，但以今日嘅成本或者經濟考慮嚟講實際上好大困難。𠵱家可以做到希望盡量喺成本投入嘅同時，做到某程度上嘅保育。畢竟市區重建係用公帑，點樣善用公帑既能達到發展目的，又保育到大部份氛圍、建築等，要作出適當考慮。<br>就好似和昌大押，我相信保護咗建築物嘅本身，但究竟點樣善用內部空間，其實經過好多考慮，我嘅理解早前的確係名店，咁有特色建築物，同埋位置係灣仔，名店興趣大，出到嘅租金更加高，但最終冇按照價高者得原則，咁多選擇下最終揀咗餐飲服務比較適合，公眾可以感受以往內部間隔、氛圍，去食個午餐、飲杯茶，已經係眾多選擇下，盡量找到一個比較平衡嘅商戶。今日保育意識大家提升咗好多，我都贊成香港需要就整體保育制訂全面保育政策。<br><br>記︰你覺得市建局是否一個發展商？做發展商與協助舊區居民改善生活，那樣行先？<br>輝：我自己當然唔覺得市建局係一個發展商，究竟主席（蘇慶和）喺邊一個場合提到，或者有前文後理我唔清楚，但從我角度嚟睇，市建局有自己嘅使命，有別於發展商，應該透過重建改善香港舊區環境。<br><br>mailto:pf_lee@appledaily.com</p></body></html>