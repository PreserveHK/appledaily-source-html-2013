<html><header><meta charset="utf-8"><title>鍾士元談普選：條路有排行</title></header><body><h1>鍾士元談普選：條路有排行</h1><p>【本報訊】北京在中英前途談判時為爭取支持，1983年邀請香港一班青年才俊組團上京，商討香港前途問題。今年是才俊團訪京30年，當年團長李鵬飛邀請各團員出席晚宴敍舊，當中包括前終審法院首席法官李國能，並邀請有「政壇教父」之稱鍾士元出任嘉賓，鍾士元不肯評論梁振英，又形容普選問題「有排搞」；李國能相信要時間去摸索普選方式。<br>當年青年才俊團成員每年都會聚會碰頭，今年是訪京之行30周年，李鵬飛特別在馬會會所舉行30周年飯局，出席成員包李柱銘、李國能、周梁淑怡、何承天、阮中鎏、郭志權、梁家鏘，曾任行局首席議員及行會召集人的鍾士元出任嘉賓。</p><p>拒評梁振英施政</p><p>鍾士元出席飯局時表示自己身體不錯，問到對今年7.1遊行有何看法時，鍾認為是民主地方必然的事：「你睇世界啲國家，搞民主都係咁。」對於普選特首方案，鍾直言「有排搞啦，咁就講晒」，又形容香港情況有真普選「都未必搞得掂」：「你睇吓世界啲國家，真普選都未必搞得掂㗎，呢條路好長，有排行呀。」對於梁振英施政，鍾以自己是「過氣老倌」為由拒絕評論。<br>同場的李國能認為，香港至今仍保持三權分立，但政制則在變化：「政制喺《基本法》之下，呢個制度唔係最終制度，呢個係演變中嘅制度，點演變落去，就要商討。」李又指《基本法》已寫明香港最終落實普選，「但普選定義係乜嘢，呢個大家要去摸索」。</p></body></html>