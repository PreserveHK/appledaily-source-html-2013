<html><header><meta charset="utf-8"><title>青心直說：政府唔加好過加 - 胡孟青</title></header><body><h1>青心直說：政府唔加好過加 - 胡孟青</h1><p>雖然小女子一向只負責油缸，米缸由另一半主持，但世界難撈，既然不是闊太，當另一半呻米貴廁紙貴時，亦絕不會對加價無動於衷。公務員薪酬趨勢指標出籠，高層淨加幅2.55%，中、低層公務員淨加幅為3.92%，加幅較去年小，與紀律部隊期望不低於7%，及多個公務員團體期望不低於4.2%的官方通脹率指標有很大距離。雖然表面上好過冇，但事實係衰過碼頭工人的9.8%加幅。</p><p>加薪幅度　公務員嚇親</p><p>這個加薪幅度連官方公佈的通脹數字都未必追得上，況且市民真正感受到的，是牛肉價格今年升了23%，蔬菜價格亦升了17%，隧道加價11%，西醫門診的加幅都超過22%，四叔的煤氣（003）算有良心，只係加4.6%，總之就係加！加！加！<br>WhatsApp傳來一位就職紀律部隊朋友的短訊，問小女子究竟7仔嘅炭有冇加價，真係唔知，要問問另一半。<br>不少公務員甫見這個3.92%加薪數字，即時反應係有冇計錯？有冇搞錯！<br>假如政府要利用今次加薪去安撫民心，可能唔加好過加！此次公務員高不成、低不就的調整薪酬幅度，擺明預咗公務員加不加薪都不會出現集體罷工或集體辭職。<br>一個高級警司可以加薪兩千頭，算是比上不足比下有餘，不要忘記，廉價宿舍福利更是非所有公務員可享。<br>但今時今日，個個新仔都係供MPF強迫金，冇長俸這回事，誰會像以前舊制下紀律部隊人員般，義無反顧搵條命同你搏？辭職或退休，拍拍屁股就走，反正阿公不會養足你一世，感情自然不一樣。<br>強積金帶來的反效果可見一斑，求神拜佛，最緊要天下太平。</p><p>胡孟青<br>獨立股評人</p></body></html>