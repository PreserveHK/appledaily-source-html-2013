<html><header><meta charset="utf-8"><title>搶單劈佣　代理鬥茅鬥爛大行亦難捱　兼拓內地市場</title></header><body><h1>搶單劈佣　代理鬥茅鬥爛<br>大行亦難捱　兼拓內地市場</h1><p>【本報訊】一二手成交少，唔想餓死的代理惟有使出吊命三寶，包括搶單、劈佣和做海外樓求存。有細行代理喜獲業主劈價放盤，客人支票待發，卻不慎洩露風聲，臨門一腳慘被行家捷足先登，見財化水。另有細行代理以為佣金打八折爭到客，卻有行家頂爛市，佣金劈一半。細行鬥爛，大行亦難做，中原及利嘉閣惟有連內地樓都撈埋。<br>記者：陳家雄</p><p>北角區向來由中小型代理行主導，大行無優勢，但該區一名資深細行代理透露，早前炮台山金堡大廈一個實用600多方呎，建築700多方呎單位，業主2月放盤叫價730萬元，後來政府雙辣招一出，即劈價一成至620萬元，已搵客兼傾啱價，皆因當時市價約680萬元至690萬元，惟有大行行家收到風，旋即帶客睇樓，並開價640萬元欲搶盤，豈料最後殺出程咬金，由另一大行客人以660萬元搶走，業主最後將單位售予出高價者，而成交價仍低市價4%。<br>該名代理呻行內競爭激烈，且自雙辣招推出後，生意慘淡，三個月來僅錄一宗成交、三宗租務，每月營運成本約8萬元，長此下去，或會兩間縮做一間。<br>同區另一間開業時間尚短的細行總經理無奈道：「開業至今，從來未好過，我是在最艱難時開業，唔知乜叫好。」他說，過去一年，每月做到一宗成交，反問：「叫唔叫好？」他透露，惟有佣金打八折吸客，記者稱絕招，他反應極大：「一啲都唔叻，區內其他細行甚至劈一半佣金，即通常向雙方收1%佣金，現在只收0.5%，這是細行生存之道。」<br>代理爭單爭個你死我活，大行開拓海外市場。中原地產本周五起，舉辦杭州萬通中心展銷會，該物業由三幢寫字樓及兩幢酒店公寓組成；利嘉閣則於本周末舉辦惠州「光耀．翡儷港」住宅項目展銷會。</p><p>北角地膽被迫縮舖</p><p>此外，不少中小型代理行被迫縮舖，其中堪稱北角第二大地膽代理的寶豐物業，由高峯期11間縮剩六間，同區亦有一間新興細行不敵淡市關門大吉。寶豐物業董事長朱建蘭接受電話訪問強調：「唔係執﹗現在租金咁貴，經營困難，只是轉做收租啫！」她指，11間分行地舖大部份是自置物業，餘下六間將繼續經營，「如果市道好，隨時收番再開（代理舖）！」她批評政府：「政府一日唔撤銷（辣招），只會有更多行家執笠，我只是帶頭（執）。」<br>在九龍區曾有11間分行的世紀21中華物業董事楊官華表示，為開源節流，加上租金上升，三間分行租約期滿不就再續約，現保留八間分行；暫未削減人手，由以往多舖少人，改變至多人少舖，採取一舖兩組的策略。他表示，還有一間分行於今年底約滿，希望到時市況好轉，不用再縮舖。</p><p>【代理吊命三寶】</p><p><b> 搶單：</b> 北角區業主劈價一成至620萬元，原已有一間細行有客，臨門一腳被大行帶客提價至640萬元，最後由另一間大行客人提價660萬元搶去<br><b> 劈佣：</b> 按行規是代理通常向雙邊收樓價1%為佣金，減至只向雙方各收0.5%<br><b> 兼拓海外：</b> 中原本周五起推銷杭州萬通中心，提供寫字樓及酒店公寓；利嘉閣本周末推銷惠州別墅</p><p>【北角實錄　五人爭一單】</p><p>北角區大中小型代理約200間，估計逾600名代理，據中原地產資料顯示，4月份北角及鰂魚涌錄127宗成交，平均五個人爭一張單。業主唔憂賣，北角城市花園業主盧太：「代理問好多次賣唔賣，但始終自己都要住……就算升幾多，跌幾多都唔會賣。」</p><p>新game出爐 ～ 快啲試下自己有無辦法上車啦！<br>【「樓」年運程小測試】<br> http://www.tomonews.net/game/hkhousingpolicy/ </p></body></html>