<html><header><meta charset="utf-8"><title>桌球繼續做「精英」</title></header><body><h1>桌球繼續做「精英」</h1><p>恭喜恭喜！除咗Marco越打越勁外，香港桌球都有好消息，近年一直困擾球手嘅「去留問題」終獲解決，桌球繼續成為體院「精英項目」，體院本周三將接見已受精英資助嘅桌球代表，希望佢哋繼續為港爭光！<br></p><p>其實有𠵱個困擾，全因為明年仁川亞運會刪除咗桌球項目，於是打從2010年廣州亞運會後，就一直盛傳桌球被擯出體院「精英項目」，搞到一班一直爭取好成績（1998年曼谷亞運至今4屆亞運共累積4金3銀3銅）嘅選手食唔安瞓唔落，當然都包括Marco、兩屆女子世錦賽冠軍吳安儀及佢嘅隊友葉蘊妍，各人成績咁好，都仲話要被踢出局，唔係啩?</p><p>好彩體院臨崖勒馬，因為真係影響好大，家陣有成27個桌球手攞緊體院「精英資助」，A級資助都有6個，包括Marco、馮國威、吳安儀、葉蘊妍、蘇文欣同余晶晶，除咗錢嘅資助外，體院嘅「一條龍」服務仲包括教練、體能同科研，都係好重要；𠵱家桌球有得留低，可能連總教練W基夫斯都唔使失業囉！<br></p></body></html>