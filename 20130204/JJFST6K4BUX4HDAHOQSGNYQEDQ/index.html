<html><header><meta charset="utf-8"><title>中門大開：唐營高興乜嘢 - 添馬男</title></header><body><h1>中門大開：唐營高興乜嘢 - 添馬男</h1><p>政協分餅揭曉，唐系主流建制人馬壓倒梁粉，乃意料中事，理所當然。政協係統戰工具，要安撫本地工商建制，穩定局面，自然係將位派畀唐系人馬。唐英年代表本地主流，當日俾一班三尖八角古靈精怪人士合謀起尾注，奪取特首之位，而事實上係北京被董建華有意誤導，放棄唐英年，北京「無厘頭」將多年來政治上合作夥伴放棄，今次政協分餅屬補鑊安排。</p><p>當日公信第一、知識分子梁粉報協助進行政治宣傳，認為梁上場可以改變地產霸權、官商勾結，今日香港人望番轉頭，先發現一切如舊，「求變」只係政治寶藥黨欺騙婦孺之口號。工商界利益長久以來受北京照顧，而梁振英20年來專走北京上層路線，邊有可能唔知道北京治港政策及利益所在。佢以求變之名去奪權，屬政治包裝，梁粉報口口聲聲批評煲呔政治化妝，殊不知自己卻淪為梁振英政治化妝筆及粉底。由於有中產媒體協助梁振英化靚妝，當時的而且確吸引一班盲毛成為梁粉啦啦隊，也令董建華有機可乘，挾民意游說北京撐梁棄唐。<br></p><p>政協安慰獎難比實權
</p><p>正由於當日民意撐梁屬政治化妝術，一年後邊有可能交到貨，社聯、社區組織協會、大小環保團體頭目今日惟有暗啞底唔出聲，因為成棚人有頭有面，唔通公開承認自己當日俾寶藥黨呃咩！到頭來焚化爐照起、堆填區照擴建，土地供應照樣短缺，起樓照樣要6年完成，房照劏，當日砌煲呔十惡不赦，今日邊一樣有解決迹象。好嘞，搞唔掂𠵱家成班梁粉出來又再spin，指前朝積落問題太多，難以一朝解決。既然問題咁深重，當日選舉時又點解亂噏，成班梁粉合謀欺騙巿民。講到尾，一切都只為利益而奪權，邊有理想理念可言。<br>奪權之後就輪到瓜分利益，相信董建華念念不忘的北大嶼山碼頭物流園，只不過係冰山一角，唐系人馬攞個政協安慰獎，相對於政策利益傾斜、實權公職任命，現兜兜利益輸送畀梁粉，簡直小毛見大毛，唐營中人又有何值得高興呢？<br><br>添馬男</p></body></html>