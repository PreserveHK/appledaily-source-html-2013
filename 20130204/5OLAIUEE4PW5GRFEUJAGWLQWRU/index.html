<html><header><meta charset="utf-8"><title>中環在線：祿哥要買新馬仔<br>改名「賣得晒」啦！ - 李華華</title></header><body><h1>中環在線：祿哥要買新馬仔<br>改名「賣得晒」啦！ - 李華華</h1><p>恒隆地產（101）董事總經理陳南祿準備買新馬仔！祿哥另一個身份係馬會大董，有馬跑嘅日子，好容易喺馬場碰見佢。早排聽佢講，佢隻「時時有機」應該跑埋今季就會退役，佢打算買番隻新馬，雖然未落實買邊隻馬，但佢已經度緊個馬名。</p><p>只拉過三次頭馬</p><p>唔怕得罪講句，祿哥嘅馬主運睇來麻麻哋，第一匹馬「有機可乘」一場賽事都未跑過，就因為健康問題而提早退役。𠵱家跑緊呢隻「時時有機」，08年第一次出賽就贏出，可惜之後表現一般，至今只係拉過三次頭馬，舊年至今未贏過，最叻都係跑第二，所以話呢隻馬跑埋今季退役真係唔多出奇。<br>祿哥講，佢嚟緊都打算喺南半球搵馬，咁即係唔係澳洲就係紐西蘭，睇番資料，「時時有機」同「有機可乘」都係來自紐西蘭。佢唔打算親自去揀馬，諗住將呢個重任交畀練馬師，指練馬師知道佢嘅心水同喜好喎。</p><p>雖然未必親自揀馬，但馬名點都要自己度。祿哥之前喺國泰航空（293）返工，諗親馬名都同飛機有關，𠵱家轉行做地產，馬名應該有番個「地」、「產」、「樓」字先似樣啩，有人提議佢用「遍地商機」，咁就有「地」又有「機」。<br>其實使乜煩，一於叫隻新馬做「賣得晒」啦，佢老闆陳啟宗上星期先至講，恒隆揸住1400個單位，並非唔想賣，而係賣唔出，一諗住拎幾百個出來賣就遇上歐債危機或者係政府出招。為老闆着想，一於諗諗佢，「有樓可買」、「賣得出」都幾好吖。<br><br>李華華<br>mailto:LiWaWa@AppleDaily.com</p></body></html>