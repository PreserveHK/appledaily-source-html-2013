<html><header><meta charset="utf-8"><title>奶粉焦慮症 - 左丁山</title></header><body><h1>奶粉焦慮症 - 左丁山</h1><p>有教授議員買奶粉，由銅鑼灣買到筲箕灣，又有人指奶粉由將軍澳去到東涌，好似全香港出現奶粉荒，全港B B缺糧咁款，搞到食衞局局長高永文醫生「精神分裂」，政府宣佈限制奶粉出境，每人只准帶兩罐。又有葉劉淑儀議員急到要用/修訂儲備食品條例，將奶粉視同為食米，由政府管制儲備。<br>𠵱家有世界大戰咩，駛唔駛咁緊張呀，小Y Y剛為人母，老早決定餵母乳，輔以少量奶粉。問佢老公：「是否要撲奶粉撲到去沙頭角？」佢笑笑口答：「我揀咗一隻牌子，周圍有得賣，樓下百佳有大把。」秘書Ｖ姨甥女幾個月前產嬰，問佢買唔買到奶粉，佢話：「我選咗澳洲奶粉，一啲麻煩都冇。」家庭醫生Ｃ在銅鑼灣開診所，兩個月前做咗外公，問醫生Ｃ：「你身為醫生，買奶粉有冇問題呀？」醫生Ｃ話：「一啲都冇，俾市價就一定買到，驚都未驚過！」<br>點解TV、報紙好似發神經咁報道奶粉荒，左丁山啲朋友就完全無此憂慮？呢日撞到名嘴Ｃ姐，佢話：「哎吔，我聽聞只係有兩隻牌子Ｍ牌與Ｆ牌嘅初生嬰兒奶粉俾人搶購啫，其他牌子及六個月大以上嘅B B奶粉根本不愁供應。」吓，為咗兩隻牌子奶粉就搞到滿城風雨？如果Ｍ牌及Ｆ牌市場佔用份額太大，啲媽咪點解唔改用藥房、超市內滯銷嘅奶粉而要左撲右撲，搞到全家為B B奶粉負上「焦慮症」，精神分裂？<br>問一位嫲嫲，佢個孫已有三歲，唔再食奶粉咯，身為過來人，佢大罵左丁山：「你邊度識得湊B B吖，食奶粉唔好成日換呀，B B會唔慣，好扭計㗎，你未湊過唔知辛苦，食開Ｍ牌好，就一定要繼續食Ｍ牌，唔好轉換其他牌子！」俾佢鬧完，左丁山條氣唔順，轉問醫生Ｃ，醫生Ｃ講：「梗係換得奶粉啦，啲媽咪唔識啫。」問中環名醫Ｋ，名醫話：「我唔係兒科專家，但憑我常識，嬰兒食邊隻奶粉都一樣，你不妨問吓專科專家！」於是打電話問兒科大教授，教授大笑：「邊隻牌子奶粉難買到，咪轉奶粉囉，我見盡咁多奶粉，內裏原料材料幾乎全部相同，無論食邊隻都冇分別，只不過啲媽咪怕麻煩啫，買唔到暢銷Ｍ牌就轉買滯銷X牌，包冇奶粉焦慮症！」</p></body></html>