<html><header><meta charset="utf-8"><title>品味蘋果：與中國結緣半輩子<br>謝肅方：眼見為真</title></header><body><h1>品味蘋果：與中國結緣半輩子<br>謝肅方：眼見為真</h1><p>已退休的知識產權署前署長謝肅方（Stephen Selby），新近就新疆古墓群發掘，發表關於陪葬弓箭的考古論文，引起國際關注。<br>「喺中國，呢方面嘅研究好少。」<br>由73年成為首批訪京的西方學生，到越洋應徵成為政務官，一做33年。<br>謝肅方，是名副其實的中國通。<br>「當年的AO都好驕傲，唔識普通話先叫叻，做中國通唔難。」他哈哈笑。<br>很多人都知他是中國騎射高手，但鮮為人知的是，在尤德年代，這個黃心洋人曾自薦以私人身份，到汕頭觀摩首個地方政府民主選舉，為本港政制發展取經。<br>「那是較烏坎村還要早的地方選舉，今日睇番，只係BB班，多於一個候選人、投票可以匿名，但嗰時已係突破性發展」。<br>30年前驟現的民主花朵，一樣要「考古」，未凋謝，卻恍如隔世。<br>記者：呂麗嬋　攝影：謝榮耀</p><p>謝肅方，是一個妙人。來港35年，普通話標準得沒話說，廣東話也說得流利。退休後在理大教書，與學生私底下都用廣東話交談，「喺香港生活，唔識廣東話，好蝕底」。本月，是青海樂都一年一度的國際騎射比賽，貴為國際騎射冠軍的他，還向記者教路，一定要在深圳轉機：「抵好多！」只是，這個老外，也有死穴。食住一盅兩件影張靚相？「咪搞！」堅拒「老外愛食叉燒包式」的樣板相，但諷刺的是，他的中國夢，卻由樣板戲開始！<br>「七十年代，中國未開放門戶，嗰時中國喺英國，連領事館都未有」。 四十年前，鎖國多年的中國，就似今日的緬甸，對於很多西方人來說，儼如無人親身到過的神秘國度。在英國威爾斯農村長大的謝肅方，對「以農立國」的中國，親切又好奇。「我係咩都鍾意研究一餐嗰類人，家鄉同中國一樣，都係用牛車耕田，我就會研究，兩個地方嘅耕田方法有咩唔同！」<br>謝肅方在愛丁堡大學讀書，內地正值文化大革命，「外界根本唔知入面（中國）發生咩事，好難得喺領事館攞到盒白毛女革命歌劇，四五十人圍埋搞試映會，連唐人街啲華人都嚟睇，明知係政治宣傳片，唔慌真得去邊，一樣睇到津津有味」。認識中國，是年輕時謝肅方的夢想，他選修當時相當冷門的中文及中國文學系，努力學普通話，夢想有一日可以踏足夢繫的神州大地。</p><p>自薦到汕頭觀摩選舉</p><p>「尼克遜訪華、實行乒乓外交，我係校內中文學會秘書，1972年，因為幫手接待選手，獲邀翌年訪問北京，我嗰級得我一個，係首批到中國的西方學生，興奮到幾日瞓唔着。」73年訪京，四人幫仍未倒台，社會掀起一股近乎瘋狂的紅色革命，批林批孔，中國人的生活水深火熱，但校園區、他所能見到的，只是錢幣的一面，風平浪靜。<br>「呢類交流，你未必睇到真嘅圖像，但你有機會同啲平民百姓親身接觸，就會得到一啲線索，有啲人欲言又止，你隱約覺得呢場政治運動，並唔係好似試映會啲宣傳片咁，但實際係點，你又唔會知，好多嘢，都係之後越來越多資料披露，你先有一個比較概括的了解。」蒙上一層紗的中國，反令他下定決心，找機會留下，看個清楚。<br>「原本諗住畢業後返內地教書，但嗰時中國仍未全面開放，惟有等。」輾轉在德國及外蒙古教了一陣英文，始終未能成行，急不及待的他，決定越洋應徵香港政務官，「由78年加入公務員隊伍，點諗到一做30幾年！」先後在民政署及財政科工作，94年起出任知識產權署署長。由港英時代到回歸後的特區政府，遍歷改朝換代。說起當年，早已不在其位的他，仍然小心，但就不經意向記者披露了一件鮮為人知的舊事。<br>「內地第一次民主選舉，唔係烏坎村，而係汕頭！」八十年代初，時任民政署的謝肅方透露，當年港府內部正檢討選舉機制，為擴大職能的區議會制訂框架，除了歐美國家和鄰近的新加坡，中國，也是取經對象，「民主選舉，內地無疑落後，但當時最高層的睇法係，唔想香港的民主發展，與內地有太大衝突」。當時正值鄧小平南巡講話，深圳、汕頭同廈門，都是重點的經濟特區，鼓勵外資投資。<br></p><p>「當時內地實行新的選舉法，汕頭係第一個實施的特區，各階層地方幹部選舉，由區主任到書記，強調有較高的透明度，多於一個候選人、投票可以匿名等等，今日睇番，只係BB班，但對八十年代的中國，已係突破性發展。」謝強調，當年他是自費到汕頭研究，並義務向上級撰寫報告，作為回歸後本港區議會選舉的藍本。「嗰個年代，好多AO好驕傲，唔鍾意學普通話，可能因為好多人嘅上一代都係走難嚟香港，所以好怕共產黨，我冇呢種心結，普通話溝通到，又有興趣，嗰個年代，喺政府做中國通，其實唔係咁難。」他笑笑口說。<br>只是，民主一小步，在中國無法落實，在香港，也走了30年。對於本港的政制發展，謝肅方不肯評論，只說了一個前財政司彭勵治的小故事。「當年就擴建文錦渡通道，立法會鬧個不停，彭勵治係我上司，佢建議以私人身份，到邊境參觀水庫，其間仲有中方官員，我哋嗰時落晒車，行過邊境，擴建工程就咁樣敲定。」兜了一大個圈，「想說溝通論？」記者問。自言一雙耳朵早不太靈光的謝肅方笑咪咪，不置可否，留待記者自己「考古」！<br>事實上，退休後的謝肅方，早已逍遙物外。雖然不少官場中人都說，謝肅方與內地一直關係密切，但他對於很多新舊官場中事都三緘其口，笑言自己除了在大學教書，其餘時間都投資在騎射和考古。本月，他便會到青海樂都，參加一年一度的國際騎射比賽，「青海的民俗射箭，源遠流長，規模越嚟越大，上一屆，單參賽選手也有一千人」。去年5月，他單人匹馬兩度到樂都及尖扎觀戰，「本來想組隊參賽，但只有我一個，不成呀」。05年他與兒子組成父子兵，一舉摘下兩金一銀佳績，引為佳話，可惜之後忙於處理退休前的交接工作，無暇練習，加上沒有團友同去，只好由健兒變觀眾。</p><p>多次親身到古墓發掘</p><p>熱愛這項傳統武藝的他，又不忘講古：「最傳統的騎射，弓和箭都是男性的象徵，女性唔單止唔可以參加，連摸吓支弓都唔得，唔小心摸到，要一個月不能與丈夫行房。仲有族與族和鄉與鄉之間比賽，隔籬條鄉啲女仔又會做番啦啦隊，唱衰對手，明刀明槍出口術令對方分心！」時移世易，今天的騎射比賽不比當年，但男與女着到「靚一靚」，視比賽為結交異性良機，就幾千年來不變。<br>「所以，每次比賽，都係藏族和其他民族之間的時裝展，每到5、6月，正係草原花開的季節，漫山遍野的小花、天上的彩虹，很迷人。」青海市政府資助健兒參加，一千人之中，除六、七百人來自青海本土，其餘分別來自新疆、蒙古、菲律賓，甚至南美，「呢啲都係中國文化，唔努力保存，好快就會消失」。突然變身青海旅遊局的他肉緊的說。<br>除了冷門的騎射，還有「考古」。多次獲國家文物局邀請，親身到山東及新疆參與古墓發掘工作，其中位於吐魯番盆地荒漠戈壁地帶的洋海墓群，更是他研究的重點所在。「新疆氣候特殊，啲墓起出嘅，除咗乾屍，就係木質保存完好的弓和箭，還有箭袋，根據木弓彎彎曲曲的形狀推斷，大都屬於塞族（Saka）所有，推算屬公元前800至500年，約西周及東周年間。」<br>洋海墓群位於鄯善縣，毗連吐魯番盆地荒漠戈壁地帶。墓地分三區，有墓葬約3,000座。2003年對其進行考古發掘，出土大量文物。「弓箭分三大類，西方弓、匈奴弓，還有中原地帶的弓箭，新疆位處西域地帶，多民族，更加複雜，但考古上卻好有趣，等於𠵱家啲人用唔同手機，幾千年之後，可根據手機型號推算身處的年代，你用iPhone？推算來自2013年，一樣趣味盎然。」<br>因為讀中國文學，讓他愛上騎射，又因為這項冷門運動，讓他與考古結下不解緣，「由夏商周到民國，《廿三史》都只係政治文件，要睇真一件事，不如親身去到現場，留下來生活。考古都一樣，就算隨時日剩一堆沙泥，你都可以憑蛛絲馬迹，搵到原來面貌」。由如霧裏看花的樣板戲，到走遍大江南北，成為別人口中的中國通，「眼見，為真」，他說。</p><p>謝肅方鏡頭下的青海民族風情</p></body></html>