<html><header><meta charset="utf-8"><title>專欄尋人 - 左丁山</title></header><body><h1>專欄尋人 - 左丁山</h1><p>星期一篇吳嵩父子，引來一封澳洲雪梨電郵，讀者Lawence話：「一九九○年在新南威爾斯大學（UNSW）攻讀商學碩士（專業會計），有一位同學Mary Wong，Mary話佢嘅男朋友係會計師，好鍾意跑馬，請問吳嵩太太係唔係Mary呢？大家冇見二十年咯。」<br>呢啲問題有時幾敏感，左丁山年青時撞過一次大板，失去了一位女性朋友，事緣某日在中環碰到一位女同學腹大便便，旁邊有一位年長女士扶住佢，左丁山不假思索，衝口而出：「哎，X，你有咗BB呀？阿S一定好高興嘞，好耐冇見你地咯噃，S近況點呀？」S就係X在大學朝夕相對嘅男朋友，拍拖三年，校園內無人不知。正是禍從口出，X面色大變，年長女士成塊面黑晒，X狠狠地掘左丁山一眼而去，事隔一年，在校友晚會竟然撞到阿S，唔怕面懵，向佢覆述一次，S唉聲嘆氣咁話：「我仲未結婚呀，X嫁咗人，丈夫唔係我呢。」<br>自此之後，對人地嘅陳年男友，女友如何如何，絕口不問，以免冒犯及傷害別人感情。咁讀者Lawence竟然問起吳嵩太太是否Mary Wong，當初心中打個突，點答好？好奇心驅使下，還是問一問乜都肯講嘅吳嵩，佢哈哈大笑：「係呀，我在麥格里大學讀會計，到新南威爾斯讀碩士，一九九○年嘅女友就是今天的太太，就是Mary Wong」，吳嵩話會通知太太有位舊同學搵佢，仲講多一句：「GG細語幾時變咗fb尋人版？」唔知噃，不過蘋果網上版海外讀者人數，好可能係全港報紙第一，左丁山收到嘅海外讀者電郵，來自北美、歐洲、澳洲，背景十分多元化，當今報紙商飽受網絡新聞威脅，爭相開發數碼網上版，紐約時報曾經將報社大樓抵押俾銀行借錢，以應付營運需要，積極轉型，力推線上訂閱，近日有AAM（媒體稽核聯盟）發表最新統計，「紐時」因線上開發有成，躋身美國第二大報，僅次於華爾街日報，有此啟示，香港蘋果全力開發網上版，正合潮流，GG細語真係可以發揮fb式尋人作用㗎！</p></body></html>