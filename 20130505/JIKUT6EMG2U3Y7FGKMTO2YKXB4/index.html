<html><header><meta charset="utf-8"><title>12大漢變養父　做鴨做到狂嘔</title></header><body><h1>12大漢變養父　做鴨做到狂嘔</h1><p>【記者翁煜雄報道】生娘不及養娘大，巨鴨由鴨爸爸霍夫曼帶來，但其實由一班「養父」眠乾睡濕湊大。十多名工程人員過去半年為巨鴨設計浮床，之後又通宵窩在青衣「鴨欄」，早前貨櫃碼頭貨櫃倒塌時，他們與巨鴨在怒海與狂風搏鬥，展開一段「中年男的奇幻漂流」。<br>策劃巨鴨展的AllRightsReserved創作總監林樹鑫（SK），找過多間船廠製造巨鴨浮床也「食檸檬」，「大家都未做過，最後都係靠九倉搵到馮九記。」馮九記三代做海事工程，60歲的董事馮禮繼承父業，最近叫任工程師的兒子「回巢」；他今次願接這燙手山芋，是為磨練兒子：「做人要經過挑戰先成長。」<br>重600公斤的巨鴨，再重也不及大船，浮起非難事，但身高16米卻甚受大風影響，「浮床唔穩就好易翻。」曾參與建造中環統一、卜公及皇后等碼頭的老馮，反覆測試半年，終令直徑逾13米的浮床，無論厚度及弧度也剛好令巨鴨悠然暢泳，「浮床仲要食水夠深，沉到啱啱好，海面睇唔到。」</p><p>「浮床要食水夠深」</p><p>巨鴨隨浮床完成破蛋而出，馮氏父子共12名大漢，便日以繼夜，窩在青衣香港船廠借出的「鴨欄」，測試充氣，「睇吓幾多先承受到風力，但又唔爆。」他們需從鴨屁股拉鏈入浮床，巨鴨看似穩定，底部浮床原來極搖晃，「我哋咁熟水性，都試過搖到嘔。」<br>過去兩周「打石湖」，「我哋術語，即係狂風暴雨」，青衣浪高三、四呎，大漢們淋得濕透；上周二貨櫃碼頭有貨櫃被強風吹下倒塌，當時他們也在附近與風角力，「好在及時幫隻鴨放氣。」他們連日通宵檢查，「我新抱同人講笑，老公呢排去咗做鴨，冇返過屋企。」<br>巨鴨終暢游維港，但老馮與SK仍未鬆口氣，「當時海面風力差啲有一號風球咁勁」。SK說巨鴨展出時遇強風需放風，若遇一號風球，更要即時拉離水面放在躉船。巨鴨受萬人景仰，這班父親老懷安慰，對老馮更是雙重意義，「阿仔今日眼瞓嚟唔到，佢幾日冇瞓。今次係佢首次全權負責，大個仔喇。」</p></body></html>