<html><header><meta charset="utf-8"><title>緋聞情侶各自精采<br>肥苟掃靚鞋　城城贏賽車</title></header><body><h1>緋聞情侶各自精采<br>肥苟掃靚鞋　城城贏賽車</h1><p>【珠海、銅鑼灣】郭富城（城城）同熊黛林分手之後，各自展開新生活，甩拖城城時間多咗，噚日去咗珠海國際車場參加「奧迪R8 LMS杯」業餘賽車組賽事。城城好勤力，朝早就落賽車場練習，不過期間發生小意外，佢揸住Audi鏟咗去草地，連車尾都甩埋，好彩個人冇事。下晝進行排位賽時表現得好出色，攞第三名，城城即開香檳慶祝。<br>城城好緊張睇番自己啲成績，最快圈速係1分38秒，城城話可以再好啲，佢話：「今朝撞車時真係竧竧哋，打咗呔盤一下，未達理想車速，希望聽日會再好啲！第一同第二名都係好好嘅業餘賽車手，希望多啲同佢哋切磋啦！」<br></p><p>手袋隨處擺</p><p>至於被指介入「富黛戀」做小三嘅無綫小花苟芸慧，一於懶理是非，前日同好姊妹李亞男行孖咇掃靚鞋，唔知肥苟係想着新鞋踩小人，定係要踏出新一步？前日下晝5點幾，兩位高妹相約去銅鑼灣濕平，不約而同戴住帽，肥苟仲紮住孖辮兼戴黑膠框眼鏡賣萌。佢哋先入咗一間減價鞋店，門外櫥窗貼住買二送一嘅優惠，佢哋不停喺貨架係咁揀，隨手就放低手袋喺梳化，專心低頭試鞋，其實咁樣放低個手袋，有啲唔安全喎。最後佢哋揀咗成40分鐘，大有收穫，仲各自去畀錢。<br>肥苟同李亞男分別拎住戰利品離開，雖然外面落緊雨，不過佢哋繼續興致勃勃，仲蹺晒手往下一站。其間佢哋分別玩手機，然後又出發去名牌鞋店掃開倉貨，女人為咗掃貨，原來真係有無窮無盡嘅精力！<br>採訪、攝影：徐錦池（香港）、曾小嘉（珠海）</p><p>想睇更多首輪猛片介紹同預告片?《一台戲》為你網羅最新電影介紹及影評↓↓↓↓<br> http://hk.movies.nextmedia.com/ </p></body></html>