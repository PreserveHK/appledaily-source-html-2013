<html><header><meta charset="utf-8"><title>中環在線：撐阿松做特首肥馬被玩變黑馬 - 李華華</title></header><body><h1>中環在線：撐阿松做特首<br>肥馬被玩變黑馬 - 李華華</h1><p>上星期五DBC電台舉行7條頻道啟動典禮，唔少政商界人士都畀面出席，但主角既非攜同妻女出席嘅大股東黃楚標，亦非轉戰傳媒界嘅DBC主席李國章，而係「肥馬」馬時亨。佢早排高調力撐前財爺梁錦松做特首，但當日就畀大會司儀玩返佢轉頭，用特首「黑馬」嚟形容佢。<br>不過，呢位曾被鄭經翰以「政治公關奇才」形容嘅馬時亨，即刻張三豐上身，大耍太極，推得乾乾淨淨之餘，仲借力打力，拉埋李國章落水，話佢先係下任特首熱門人選，最後仲話大家搞錯，自己最多只係「特首辦」熱門人選，應該加返個「辦」字。<br>當日正值香港電訊（6823）宣佈以189億元收購CSL，華華梗係走去問下呢位前電盈（008）財務總裁，點睇佢前老闆李澤楷呢單刁。點知佢扮完張三豐，仲扮周伯通，不論點樣旁敲側擊，都話自己乜都唔知，唔會評論喎，唯一記得嘅，只係自己十幾年前有份賣CSL出去，但連賣咗幾錢都唔記得喎，仲反問返華華當年單刁嘅詳情，認真高手！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>