<html><header><meta charset="utf-8"><title>中環迷你裙：神仙水魅力難擋 - Samantha</title></header><body><h1>中環迷你裙：神仙水魅力難擋 - Samantha</h1><p>明天是平安夜，Samantha祝大家聖誕快樂！朋友話要交換禮物，惟有落樓下商場走轉，每次走進化妝品陣都話速戰速決，慢慢行彷彿像「唐僧陷入白骨精迷陣」，總是唔見咗叠銀紙。但邊揀禮物邊見到那些限量版眼影、胭脂、唇彩向我招手，正當快被華麗包裝、討喜的價錢迷得暈陀陀之際，眼前出現的竟係濕身的容祖兒！<br>Joey再成為H2O+代言人，最新廣告題為「與Joey一起從頭開始…愛上H2O+」，回想中學年代H2O+的八杯水紅過容祖兒，家陣可以話風水輪流轉，想重新開始的是得番港澳和新加坡H2O+分銷權的奧思（1161），他們全年業績按年倒退49.6%，但業務未見谷底反彈迹象，下半年純利較上半年減少30%，銀行結餘及現金減少，存貨按年大增49.7%。 <br>化妝品競爭激烈，但不代表冇錢賺，前幾日慳妹A喺屋企打爛咗支「神仙水」，當堂喊咗出來，當然有人同佢講呢支嘢點唔好，毛利幾高，但慳妹銀包仍為它打開，證明marketing做得好。咁啱，奧思現任CEO Stevie Wong之前在P&amp;G任大中華區美容護膚品副總裁，仲要睇過SKII和OLAY𠻹，能否將旗下品牌打造成「神仙水」般的港女恩物，就要睇黃小姐的功架，亦成為追入與否的關鍵。<br><br>Samantha<br>本欄逢周一、三、五刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>