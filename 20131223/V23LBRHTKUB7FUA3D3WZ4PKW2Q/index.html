<html><header><meta charset="utf-8"><title>中門大開：維基變維穩 - 添馬男</title></header><body><h1>中門大開：維基變維穩 - 添馬男</h1><p>早就話王維基搞嘅香港電視（1137）冇咁易死，佢身為一條資深梁粉，一定有出生天機會。大家只要留意，今次群眾上街反發牌，基本上同佢冇乜關係，HKTV仲力竭聲嘶叫人唔好政治化，維基好似從冇落過去政總，而且仲處處維護中央。好多人誤以為中央出手為一男子處理發牌不當而補鑊，平息港人不滿。𠵱家中央要梁述職找出不足，擺明係劃清界線，唔會為梁之錯誤背書，總之我乜都唔知，你述職時做過乜嘢壞事、錯事、蠢事，一次過話畀我知。中央出手，另有所圖。<br>今次忽然收購央企中移動，攞個流動電視牌只係第一步，下一步連ATV都可能畀埋佢，風水佬呃你十年八年，今次「維基維穩」好快就上演。你信唔信收購中移動子公司攞流動電視牌，為咗令香港人有《警界線》睇，打破TVB霸權？信嗰個就真係儍。呢場大龍鳳劇本早已寫好，不過用到十萬個香港市民做老臨，未免太過古惑。<br>維穩工程已於下半年展開，先打擊孤立唔聽話傳媒，然後就成立新媒體，搶佔市場，呢個佈局中，維基當然是一隻棋，如果唔係點會收購中移動後，忽然又搞24小時新聞台。佢在香港寬頻年代已有BBTV新聞台，市民全無印象，好似從來未出現過。港視好大機會將會係維穩媒體一員，大家記住，王維基，不過係一個生意人，生意人冇愛冇恨，為咗完成單deal，可以去到好盡㗎！</p><p>生意人可以去到好盡</p><p>無人懷疑內地大把水，維穩費一嚿一嚿掟，足可以掟死人，但傳媒新科技越來越發達，idea、 content就越重要，搞媒體今時今日太容易，一個博客只要內容有料到，有創意或hit中，隨時影響力大過你乜報物報，乜台物台。唔信，大家睇睇在時裝工業中blogger影響力已大過傳統時裝雜誌老總。花大量人力物力財力去起個維穩台、維穩報、維穩網，維穩組織，又如何。𠵱家主流媒體大部份已歸邊，TVB新聞有成廿幾點收視，但你睇梁振英民望有冇因此而上升？日日播放《把X當歌》、《東張X望》、《文匯》《大公》來論，除去李慧玲、《主場新聞》及《蘋果》動新聞三大反動勢力，香港會更穩定？你信唔信？<br><br>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>