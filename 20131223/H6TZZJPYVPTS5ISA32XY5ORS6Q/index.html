<html><header><meta charset="utf-8"><title>中環在線：特步贊助不離馬拉松 - 李華華</title></header><body><h1>中環在線：<br>特步贊助不離馬拉松 - 李華華</h1><p>一年一度嘅渣打馬拉松，出年2月又嚟喇，強國品牌特步（1368）連續三年成為服裝贊助商。不過，對於特步設計嘅跑衫，相信唔少跑手都猶有餘悸，事關第一年綠襯藍嘅史力加裝，實在太深入民心！<br>提起呢件事，特步首席財務官何睿博就大派定心丸，話已經順應民意，將綠色含量減低，新一年設計保證唔會嚇親大家，佢仲賣花讚花香，話今年第二年贊助港大馬拉松隊隊衫，隊員都好滿意個設計咁話喎。<br>何睿博仲話，特步要喺強國品牌中突圍而出，打造跑步產品龍頭形象，除咗渣馬外，過去一年喺中國已經贊助咗逾十場國際性馬拉松，嚟緊仲會全力催谷鞋類產品，希望未來佔比可以去到一半。呢場品牌比賽絕對係一場超級馬拉松，唔知特步夠唔夠氣跑晒佢呢？</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>