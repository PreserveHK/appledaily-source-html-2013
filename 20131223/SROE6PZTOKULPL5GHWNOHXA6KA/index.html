<html><header><meta charset="utf-8"><title>魚樂無窮：敏華破位前可炒上落 - 唐牛</title></header><body><h1>魚樂無窮：<br>敏華破位前可炒上落 - 唐牛</h1><p>美股日日新高，A股繼續尋底，港股話就話夾在中間，其實都係跟實阿爺走；濠賭環保股散水味濃，睇嚟今年基金經理荷包都腫脹非常，連粉飾櫥窗都慳番。</p><p>儲局啟動收水，道指依然破關而上，伯南克成功調控市場預期，應記一功。美國10年期債息上周五收報2.89厘，比起9月高位近3厘還要低，低息環境有望繼續維持，股市自然醒神。美國經濟向復蘇一步一步邁進，在港上市概念股有望翻炒，電鑽股創科（669）上周一度逼近新高，強勢畢呈，梳化股敏華（1999）現價與高位仍有一段距離，值得留意。<br>敏華主要以「芝華仕」品牌產銷梳化產品，北美市場溢利佔比達43%，完全食正當地樓市回勇個勢，息口未擬上調，樓市定必繼續暢旺，敏華業績前景值得睇高一線。事實上，集團中期業績已交足功課，盈利按年爆升1.3倍至5億銀，撇除外匯遠期合約收益後，實際業績亦有近倍增長。<br>彭博綜合證券商預測，今年市盈率13.7倍，以龍頭嚟講絕對合理。敏華仲有一個賣點，就係已經開拓網上銷售，早前光棍節生意按年大增一倍，手頭現金有十幾億銀，絕對有餘力搞埋放數！睇圖表，敏華近日於12至14元區間波動，喺未正式破位前，絕對係炒上落佳品。<br><br>唐牛</p><p>足本收睇《亂噏24》x DADA陳靜；跟住有嘉玲姐駕到！<br>周一至周五《亂噏24》約定你： http://bit.ly/appletalk24  </p></body></html>