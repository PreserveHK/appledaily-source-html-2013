<html><header><meta charset="utf-8"><title>異動空間：威高短炒睇12元 - 魏力</title></header><body><h1>異動空間：威高短炒睇12元 - 魏力</h1><p>人行放水2,000億人仔，紓緩年底「錢荒」危機，但完全無助提升市場信心，滬股再插2%，連跌第九日，氣氛慘淡無比。美股火熱、A股冰點，港股夾在中間，極之陰陽怪氣，加埋每日兩三隻股份斬倉，地雷「梗有一個喺左近」，離場無可厚非。<br>魏力唔少朋友都相當爛炒，市況唔對路大家都知要減倉，但沽完唔夠半日炒癮又起，心思思搵嘢買，天使與魔鬼在內心交戰，口說清貨明年再戰，心裏卻有一萬個藉口說服自己「呢隻股能夠逆市升，應該有好消息跟尾，買點無妨吧！」面對呢個情況，魏力會列出一個撈底清單，列出績優強勢股，明確告訴自己日後低吸，只買清單上股份，令目標更清晰，出手就會更快更準。目前名單包括廣船（317）、海信科龍（921）、金山軟件（3888）及TCL通訊（2618）。<br>綜觀各板塊，除受惠併購消息的電訊股外，守得最穩係醫藥股，多數仍處於升軌之上，產銷骨科及血液淨化產品的威高股份（1066），上日更逆市漲半成，收報10.94元，創一年收市新高，成交達1.6億元，動力十足，可以睇高一線。<br>大摩報告指出，威高銷售網絡完善，加上重組取得初步成效，上季純利恢復增長至3.47億人仔，未來增長將會加快，目標價12蚊，可作為炒作指標，跌穿10日線，10.24元止蝕。<br><br>魏力<br> http://www.facebook.com/2012jason </p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>