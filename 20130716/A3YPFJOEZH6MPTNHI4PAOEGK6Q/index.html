<html><header><meta charset="utf-8"><title>求驗客手記：炒完印星嫌火力未夠兵抵越南續斟阿蘇</title></header><body><h1>求驗客手記：炒完印星嫌火力未夠<br>兵抵越南續斟阿蘇</h1><p>曼聯同曼城都喺首場季前熱身賽出閘脫腳，不過另一支英超勁旅阿仙奴就有完美開局，喺周日熱身賽首戰就以7:0大破印尼明星隊。兵工廠喺噚日已經飛抵越南準備下一場比賽，亦有消息指球會將會加碼到3,500萬鎊（約4.1億港元），去斟開到聲要走人嘅利物浦前鋒蘇亞雷斯。</p><p>槍手戴晒草帽冧fans
</p><p>大勝印尼明星隊之後，阿仙奴喺星期一馬上起程飛去另一個東南亞國家越南，備戰周三對越南國家隊嘅比賽。成班槍手抵埗之後心情似乎相當輕鬆，亦繼續誠意十足，繼之前班球員去到印尼着晒當地傳媒服裝之後，今次一樣入鄉隨俗，禾確特、施捷斯尼同埋阿歷士張伯倫都戴晒越南特色傳統草帽。而兵工廠喺越南亦都相當受歡迎，大批球迷着晒阿仙奴波衫喺機場外迎接佢哋嚟到，其中一班人仲專誠一齊揸電單車，集結成一支車隊咁出發。一位越南球迷更喪追隊巴超過5公里，又爬樹又跳圍欄，結果大軍見佢咁有誠意，停車畀佢上車，仲安排阿迪達同佢合照，之後更向他冠以「running man」綽號。<br>中場韋舒亞冇喺熱身賽首戰上陣，不過雲格好快就澄清佢唔係傷，只係有啲感冒，亦承諾可以復出對越南。前鋒基奧特喺場波梅開二度，禾確特同埋普多斯基亦各入一球，阿仙奴嘅進攻火力似乎就好對辦。不過似乎領隊雲格未夠皮，依然未放棄要簽紅軍前鋒蘇亞雷斯，英國傳媒仲指出兵工廠會喺今個星期內正式斟介，轉會費會加碼到3,500萬鎊。<br></p><p>阿蘇繼續話要走人
</p><p>呢邊廂阿蘇就繼續噏三噏四，又話喺利物浦永遠冇機會爭英超冠軍好痛苦，又話恨踢歐聯，總之簡單一句就係要走人。𠵱家阿仙奴又出手斟佢，阿蘇係咪真係可以離隊都仲未有耐可以落實。一來據講利物浦要收至少4,000萬鎊轉會費，以雲格作風，其實佢肯畀3,500萬鎊我求大俠都已經唔係好信；二來紅軍亦意屬將阿蘇有咁遠踢咁遠，賣畀國外球會冇眼屎乾淨盲。</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>