<html><header><meta charset="utf-8"><title>專題人物：見盡折墮浪費　CEO專摷垃圾</title></header><body><h1>專題人物：見盡折墮浪費　CEO專摷垃圾</h1><p>反對擴建堆填區一役，有人守衞屯門，垃圾別來我家門，80後港女馮詩麗卻與垃圾為友，專摷垃圾，眉頭不皺。其實她在環保組織地球之友擔任環境事務主任，專責廚餘問題，工作包括分析家居廢物。<br>她至今出動10多次，試過在垃圾堆中打開有餡的成人尿片，記者思之欲嘔，她態度自若地說：「摷垃圾係一個好方法，睇番香港消費文化有乜嘢問題。」原來，垃圾也有被人研究的價值。　記者：譚淑美　攝影：鄧振權、劉啟文</p><p>這天早上9時許，記者跟隨馮詩麗、其三名同事、一名義工，還有專誠請假來幫手的愛心男友，來到九龍一公共屋邨的垃圾房門外。六人戴上膠手套後，打開臭氣熏天的巨型垃圾箱，蒼蠅隨即蜂擁而出。<br>不打開垃圾箱，不知港人多浪費，一旦發現未開封卻被丟棄的食物，眾人即嘩嘩大叫，27歲的馮詩麗說：「我試過喺屋苑發現有家庭丟咗10幾個麵包、成打蛋撻、一盒乳豬出嚟，完全冇食過！」<br>這天「收穫」也甚豐富，包括糭子、芝士麵、餅乾、一袋蝦米、一盒磨菇飯，可見港人何其折墮。看那芝士麵只過期幾天，可以吃嗎？她解釋：「芝士麵係預製食物，雖然過期，但唔係好耐，其實可以照食。」同事阿馬也看不過眼道：「食唔晒就唔好買咁多啦，或者喺過期前送畀人！」</p><p>五成廢物來自廚餘</p><p>擴建堆填區觸礁，源頭減廢路遙遙，馮詩麗此行也觀察港人的回收習慣，「我哋會將垃圾分類—紙、鋁罐、膠等等，再磅重」。根據過往經驗，單以重量計算，五成家居廢物來自廚餘，三成是不可回收物，而可回收卻送到堆填區的東西也有兩成之多，當中以膠袋為主，她說：「家居廢物最嚴重嘅浪費係膠袋，膠袋徵費𠵱家只適用於大型超巿，應擴及更多零售點。」<br>公共屋邨外，她也到過港島區一些中產屋苑摷垃圾，兩者有分別嗎？「感覺上高級屋苑可回收嘅廢物相對較少，佢哋唔會丟棄太多膠類嘅嘢。我估同教育水平有關」。從他們攤出來的垃圾可見，飯盒、紙包飲品、鋁箔裝零食的殘餘軀殼佔了一大堆，她無奈地說，這些東西在香港未有回收渠道。<br>馮詩麗在地球之友工作三年，除了分析家居垃圾，還充當廚餘配對的中間人，若有人有大量食物不知如何處理，可向她求助，她會聯絡社福團體收留食物。早前一場暴風雨令學校停課，四噸白飯沒人要，她透過facebook穿針引線，吸引數以百計巿民前來領取，三小時內派光四噸飯，打贏漂亮一仗，「嗰次好有滿足感，好多謝個捐贈者打電話畀我哋。廚餘佔都巿固體廢物三分之一，每日約3,600噸，𠵱家香港冇具規模嘅回收途徑，大部份都會送去堆填區」。<br>大學時選修應用生物系，一直從事環保行業，體內也自然流着環保志士的血，每逢飲宴必帶備三個膠盒，不但把自己那圍吃剩的食物帶走，連隔籬枱的也不放過。「好多人向我投以奇異目光，但我會同佢講，我喺環保機構做㗎！」戒吃自助餐兩年，為了惜食，有時連擺了幾天的飯盒也不放過，最終換來腸胃炎。「呢個係反面教材，最好喺過期前食咗佢！」她吐舌頭道。惜食而不識食，難怪被同事戲稱為CEO—Chief Eating Officer，首席吃專員。</p><p>你想爆?幫你爆!<br>熱線電話：2990 7225<br>mailto:Bom@sharpdaily.com.hk<br>WhatsApp：9131 4511</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>