<html><header><meta charset="utf-8"><title>《衝上雲霄II》首播Chilam帶足全場</title></header><body><h1>《衝上雲霄II》首播<br>Chilam帶足全場</h1><p>《衝上雲霄II》角色唔同晒，但睇完第一集，大家總算可以收貨，節奏流暢得嚟，角色都交代得清楚，裡面仲有好多「gag位」添！<br><br>新角色顧夏陽(張智霖飾)，一出場就玩媾女，睇中飾演Model嘅朱璇，講起朱璇，佢一嚟就用索腿及露背幫大家醒醒神，有型嘅顧夏陽就畫咗張Portrait送俾佳人，話大家係同一班機，咁識女仔嘅方法，只係型仔機師嘅專利，盛男唔好亂咁學呀！<br><br>做正經事嘅時候，Chilam直頭金句多籮籮，又話自己「從來唔會遲到」、又對住馬國明等等嘅副機長講：「我鍾意最後一刻先出現，因為唔使對住你哋班廢物咁耐。」<br><br>而且呢個顧夏陽，或者叫「Cool魔」，擺明係風流倜儻feel，所以Chilam全程chok樣，當飛機要飛過雷雨雲帶時，佢仲從容唱歌。成功安全著陸，「Cool魔」又彈o左一句「人類就係因為有冒險精神先唔甘於0係地上走，要去天上飛...」連副機長之一嘅唐亦風(吳卓羲飾)都話「Cool魔」有語錄，又講多句「安全飛行係基本，識得享受過程先係最高手。」唔知個語錄之後係咪會陸續有嚟？ <br><br>另一個亮點，就係「阿仙奴」。「Cool魔」問高志宏(馬國明飾)「鍾意邊隊球隊？」高志宏答：「阿仙奴」，就俾「Cool魔」寸爆佢話：「咁即係好似你咁，o係禁區傳來傳去，死都唔射。」其實佢當時係寸緊高志宏個簡報唔中point。<br><br>劇情尾段，阿仙奴主場波衫都有出場，仲係簽滿晒名添，又有一個著住阿仙奴波衫嘅外國人，賣咗件衫俾何年希(陳法拉飾)，但原來件衫係Sam哥吳鎮宇要先嘅，只係法拉使橫手奪人所好。<br><br>唔通編劇都係阿仙奴粉絲？</p><p>倪匡、蔡瀾同肥佬黎約埋一齊《亂噏24》，你睇咗未？<br>唔睇冇話題，第一集足本放送中！速上：<br> http://hk.apple.nextmedia.com/livestream/channel/talk24 </p></body></html>