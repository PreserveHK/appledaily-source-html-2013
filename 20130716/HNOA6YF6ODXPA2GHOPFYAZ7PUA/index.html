<html><header><meta charset="utf-8"><title>金手指：中央唔使托市 - 孫柏文</title></header><body><h1>金手指：中央唔使托市 - 孫柏文</h1><p>噚日，內地公佈第二季經濟增長數據。上個禮拜五，孫柏文同梁心欣預測個數據會點，兼市場會有乜反應。心欣話財政部部長樓繼偉喺華盛頓話7%增長屬「幾好」，而最嚇驚係話「6.5%都ok，因為都近7%」。我於是就估個數會係6.5%，而心欣話佢估6.5%至7%。<br>我仲話：「如果真係6.5%就開心囉。原因係大陸數據作假程度，世上只遜花旗國，可以造假，點解唔唱好呢？唱壞，就有藉口話任務完成，唔使再收緊。仲要連樓部長都話6.5%ok，仲唔係6.5%？」</p><p>阿爺或要鐵腕戒毒</p><p>我再繼續話：「仲有當年前國家主席胡錦濤就話過每年2,000萬個加入勞動人口嘅工人，經濟體有冇能力提供就業係最頭痛嘅問題。保八，就係咁來，要增長8%先有咁多份新工。」即6.5%就一定唔夠。<br>其實，我會覺得胡溫政府係改革開放後，公共政策上做得最差嘅一屆。由勞動合同法、四萬億基建、十萬億再十萬億嘅胡亂借貸，令國進民退，令廣東道班業主得益。<br>呢啲例如「亂借貸」嘅經濟興奮劑其實係要戒，而戒就有好難忍嘅痛。所以我就諗國家喺今年上半年，好似容許上海銀行同業拆息去到30厘呢啲戒毒之痛，可以一次過喺6.5%增長掩護下停止。點知，噚日國家宣佈7.5增長，遠勝預期。我成個周末嘅佈署，通通押後。<br>其實國家點解要篤個7.5%出來？當我仲有九年時間做領導，就不如喺任期初做晒要做嘅改革，食晒要食嘅苦藥。噚日股市反應不大，其實我覺得應沽落，因就算上海銀行同業拆息唔會再上30厘，其他戒毒措施暫時繼續。7.5%呀！唔使托市啦！<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>