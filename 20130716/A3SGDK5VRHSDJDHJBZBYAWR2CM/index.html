<html><header><meta charset="utf-8"><title>隔牆有耳：影振聰　攝記曬傷又濕身 - 李八方</title></header><body><h1>隔牆有耳：<br>影振聰　攝記曬傷又濕身 - 李八方</h1><p>陳振聰偽造龔如心遺囑罪名成立判監12年，但攝影記者為咗影佢着住囚犯服嘅相，亦都相當辛酸，連日來喺監獄對上山坡日曬雨淋，背脊曬傷之餘，啲衫好多時濕完又乾、乾完又濕，佢哋話𠵱家見有黑雲遠處埋緊嚟，加上上網查到有雷暴警告，就即時撤退，「但通常走唔切，一定會濕身」。</p><p>褲管放長炮曬乾</p><p>攝記同事張志華噚日晨早8點就喺附近車路步行20分鐘，孭支重型長距離鏡頭、整日嘅糧水上山坡，擺好陣希望趁陳振聰去見探監嘅親友時，影到佢出入監房嘅相。行家行到衫濕褲濕，將半截褲管放上長炮上曬乾。但個幾鐘後，黑雲殺到，狼狽執嘢落山，小休後又再返根據點再擺陣，點知晏晝1點雷暴警告，又要落山避避，結果因為天氣惡劣，冇再返上山坡。</p></body></html>