<html><header><meta charset="utf-8"><title>菲傭救災 - 左丁山</title></header><body><h1>菲傭救災 - 左丁山</h1><p>菲律賓發生巨大風災，死亡人數不斷增加，國際救援組織估計還有超過二萬二千人失蹤，真係聽者落淚，聞者心酸。亞洲國家之中，孟加拉每年受季候風吹襲時，死亡人數不計其數，不過孟加拉離香港幾遠，本地傳媒甚少詳細報導，而菲律賓鄰近香港，橫掃菲律賓之颱風，往往吹到廣西，粵西一帶登陸，故此香港人有乜可能唔知？更何況香港有菲傭十幾二十萬人，不少家庭與菲律賓人扯上關係呢！<br>有報導話，在港菲傭之中來自颱風海燕橫過之菲律賓島嶼災區嘅，有近萬人，有咁啱，得咁蹺，大記者家中姊弟聘請嘅菲傭，一共四個，就係來自同一家庭親生姊妹A B C D，佢地鄉下雖然好彩位於「海燕」路線之下，但全鄉已無一淨土，所有木屋、茅屋、磚屋皆蕩然無存，海水如潮湧入，捲走傢俬財物，鄉人倖存性命者，皆成光棍一條，缺水缺糧。四姊妹在港驚到魂魄唔齊，強忍眼淚，但已顯得心情恍惚，煲滾水唔記得熄火，菲傭C煲燶水煲。大記者一家姊弟當機立斷，提早十八日出十一月份薪水，召開家庭會議後，復每人多送二千五百元作救災費，以穩定佢地嘅心情。卻原來，最慘情者乃菲傭A（大家姐），佢早已安排了假期，聖誕前回鄉結婚，早已在港買定結婚所需衣物，搜集各人贈送之新禮物，舊衣物，寄咗三個大喼回鄉，依家當然已經全遭怒水吞沒。大記者弟弟（菲傭A僱主）特准佢提前還鄉，帶埋萬幾銀返去救災，左丁山聞訊，特別再送一封利是俾菲傭A。<br>不時睇到新聞有外傭亂嚟，與僱主不和搞事嘅新聞，但左丁山聘請菲傭多年，從未發生事故，每位菲傭都做得幾開心，表現甚佳，無他者，我地在家吃甚麼，菲傭就吃甚麼，去茶餐廳、快餐店、馬會會所吃海南雞飯，隨行菲傭亦吃雞飯或套餐，每日下午菲傭仲可以在家自己沖咖啡吃多士做下午茶，久而久之，人心肉做，菲傭那會同我地鬥氣吖，有朋友話左丁山家人好彩啫，每次都請到一個好菲傭，或者係啦，但自己好心有好報啫。</p></body></html>