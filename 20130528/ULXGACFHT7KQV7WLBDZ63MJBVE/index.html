<html><header><meta charset="utf-8"><title>野生鮮魚難求 - 左丁山</title></header><body><h1>野生鮮魚難求 - 左丁山</h1><p>習近平批評奢華之風後，聽講內地吃鮑魚、魚翅、凍蟹腳、響螺之習慣暫時失蹤。一位在深圳經營高級豪華潮州菜嘅老闆向香港好友講：「死啦，習，習，習主席上台後，我間酒家生意少咗四成，而香港間老店食客都素來只係食中價貨，我倉裏面嘅鮑翅積積埋埋，唔知點算好。」佢本來想叫「習總」嘅，但唔敢叫出口，於是改番做習主席，以後大家就係咁樣稱呼佢。<br>好友話：「我地捱義氣啦，你五折清貨，我搵幾十位朋友到深圳食！」講笑咩，朋友唔係負責發酒牌嘅警官噃，邊度會有大折扣。<br>左丁山不吃蝦蟹已久，有一件事最唔明白，為何潮州凍蟹腳可以賣到咁鬼貴，一隻要賣成千二蚊，一圍枱十二人，淨係食響螺與凍蟹腳，已經要兩萬幾銀，潮州富豪C亦話「吃不消，咪搞！」照睇，凍蟹腳無汁無味，點樣賣得咁多錢呢？望識者可以教我。<br>東星斑就時時食呀，但唔駛睇香港大學發表研究，廚師已經可以話俾你聽，真正野生深海東星斑係幾難搵嘅，一般食肆賣嘅係養魚。上次左丁山在曼谷香格里拉香宮食清蒸筍殼，一吃便知道是養魚，唔怪得個個侍應只係介紹油浸筍殼，左丁山笨咗一次，以後識做。但吉隆坡之「天外天」酒家（每晚人客排長龍）嘅清蒸筍殼的確係冇得彈，睇怕「天外天」嘅野生筍殼供應亦可能在將來慢慢斷線。華人雖愛好吃海洋生物，十年八年後全世界只會有漁排養魚供應，漁民本業變成養魚，不是捕魚，總之中國人鍾意嘅東西，無論海上之鮮，地底下之金銀油鐵礦頁岩氣，地面上之雞牛豬羊等，統統會長期價格向漲，中國嘅製造業採購經理指數（PMI）一話下跌，低於預期啫，港股就跌591點，日經跌1143點（五月廿三日），可見中國需求之上升下跌足以觸動全球市場神經。建築邦嘅表弟鍾意周末租艇出海打魚，上次去吉澳以外海面捉到一條幾斤重嘅黃花魚，還未諗掂是晚搵邊幾位親友享受之，已有五星紅旗嘅漁船駛埋嚟，高呼出價七百五十元人民幣買走條黃花，表弟本來心郁郁，但想起吃新鮮黃花魚嘅鮮味，心癮難頂，卒之唔肯賣。</p></body></html>