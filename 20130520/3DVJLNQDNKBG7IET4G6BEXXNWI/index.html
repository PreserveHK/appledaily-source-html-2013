<html><header><meta charset="utf-8"><title>隔牆有耳：<br>謝志峰揸紅花會恩人 - 李八方</title></header><body><h1>隔牆有耳：<br>謝志峰揸紅花會恩人 - 李八方</h1><p>六四舞台劇《在廣場放一朵小白花》前晚喺城大義演，當年任職亞洲電視記者嘅謝志峰獲邀出席演後座談，大爆當年喺北京問人借「大哥大」（即係手機呀），一去冇回頭，「我抵死唔畀番借我個人，我話你發律師信告我啦」。就係呢份有借唔還嘅「堅持」，佢終能以長途電話直擊報道屠城血證，回港後向呢位恩人賠罪時，仲鬼咁浪漫以一支紅掌花為記相認。</p><p>謝志峰同八方講，嗰位恩人係女士，當年任職香港一家電訊公司，對方公司好明白北京發生緊乜嘢事，仲好支持，事後完璧歸還都冇再追究。為請恩人飲茶致謝，但又怕認錯人，先諗條咁老土嘅粵語殘片橋段，喺枱上放支紅掌花做記認。佢只能透露呢位女恩人之後做過公共機構嘅傳訊主管，老公係城大學者，𠵱家已上岸享受人生，希望佢事事順心咁話。</p><p>澄清六四冇留守到最後</p><p>謝志峰仲喺座談會澄清，自己唔係留守天安門廣場嘅最後一位香港記者，佢話想當年，「大哥大」喺北京城仲係試驗階段，「應該係和黃喺度試」，只不過佢問人借咗部電話做直播，「大家聽到我用電話報道，就以為我係最後一個，其實係錯」。佢深信，當人民真正當家作主，六四終會平反，「我相信自己會睇到」。<br>前晚《在》劇義演有245人進場，入座率約七成，成績算唔錯，觀眾一半係學生，泛民劉慧卿、莫乃光同浸大講師陳士齊都有捧場。六四舞台編劇韋少力透露，有熱心人買咗60張票畀學生去睇，票房仍點算中，全數會捐畀支聯會興建永久六四紀念館。</p><p>mailto:pf_lee@appledaily.com</p></body></html>