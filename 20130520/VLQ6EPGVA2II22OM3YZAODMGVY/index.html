<html><header><meta charset="utf-8"><title>對手頭痕　媽媽拍手讚好</title></header><body><h1>對手頭痕　媽媽拍手讚好</h1><p>【本報訊】阿信屋經常「搞搞震」，對手當然頭痕，但消費者有時也受惠，早前便令韓國品牌Market O朱古力由 30多元降至約20元，而最近兼賣BB濕紙巾，也令不少媽媽叫好。<br>「唔做呢行唔知，啲舖頭當日本零食係奢侈品，吊高嚟賣」。林偉駿指不時有代理向他推銷產品，都要求他先開價：「我問點解咁怪，唔係你講畀我知件貨幾多錢咩？」</p><p>以利潤來劃一定價</p><p>他後來明白，原來其他零售店，都因應日本零食的客群消費力高，或估計貨品受歡迎，刻意提高零售價，利潤可高達60%甚至100%，而代理商便因應估計零售價來定批發價：「咁係本末倒置。」<br>他稱開辦阿信屋以來，都是按貨品成本價，劃一差不多的利潤來定價，「開舖初期就37.5%利潤，𠵱家成本上升就mark up逾40%」。他說再加上直接與日本廠家入貨，繞過代理等成本，故售價也較平。<br>他舉例，早前發現坊間Market O朱古力售價高達30多至40元，但取貨後發現來貨價不高，即使加上利潤也可只賣20多元，結果令市面該批朱古力跌價，「但搞到韓國廠俾香港啲舖頭投訴，唔肯再畀貨我哋」。後來他索性派人到南韓的超市掃貨，繼續「壓低」市價。他說最近也兼賣BB濕紙巾，每包約12元，結果也令市面濕紙巾價格由20元跌至約10多元。</p></body></html>