<html><header><meta charset="utf-8"><title>吳爽一分鐘：MJ阿伯　熱舞震懾MK</title></header><body><h1>吳爽一分鐘：MJ阿伯　熱舞震懾MK</h1><p>旺角行人專用區向來係MK仔地盤，近年就俾強國自由行旅客分咗半壁江山，好似從來都唔屬於長者咁，但呢個印象已經被「MJ阿伯」打破。話說行人專用區向來有唔少奇人異士表演，只要夠膽就唔怕冇舞台，前晚一位伯伯MJ上身當眾跳舞，連後生仔同旅客都大讚。</p><p>呢位伯伯頸上掛住一塊金牌，在場播出美國著名饒舌歌手Eminem嘅勁歌《Without Me》，然後忘我勁跳，一時大鵬展翅，一時葉問上身，仲整幾下霹靂舞同反地心吸力嘅moon walk，勁度十足震懾全場，後生仔都受感染跳埋一份，依然冇阿伯咁勁。<br>難得係勁歌熱舞之時，阿伯仲夠氣力講嘢：「呢啲係太極嘞，所以話，身體健康呀！」現場好多人拍片影相，佢面對鏡頭都唔怯場：「你哋即管影得啦，我唔會怕醜㗎！影多啲仲好，不過今日天氣熱，可能跳得唔夠勁。」專業態度值得大家學習，讚！<br>「旺角阿伯跳勁舞！」連結： http://www.youtube.com/watch?v=05xkzLA03Io <br><br>吳爽</p></body></html>