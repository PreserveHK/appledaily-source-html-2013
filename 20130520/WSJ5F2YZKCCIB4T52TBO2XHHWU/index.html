<html><header><meta charset="utf-8"><title>GD粉絲催離場　祖兒讓路</title></header><body><h1>GD粉絲催離場　祖兒讓路</h1><p>韓國當紅組合BIGBANG隊長G-DRAGON前晚在香港亞洲博覽館完成兩場演唱會，有歌迷要求他示範跳Gwiyomi，他雖然拒絕但亦賣口乖冧歌迷們是Gwiyomi（小可愛）。其間GD又落台與歌迷握手，但由於地上的電線太多，工作人員整理時，令他有點黑面。<br>完騷後，GD於昨日凌晨到蘭桂坊Dragon-i消遣，引來大批記者和粉絲等候，韓國組合Epik High先行到達，其後GD與阿嬌男朋友K先生亦到場，但GD的三名隨行韓國保鑣為阻記者拍照，一度與傳媒發生衝突，擾攘近十五分鐘，GD如臨大敵般踎低身衝入𨋢，認真誇張。樂壇小強阮民安亦突然現身Dragon-i，問他是否知道GD在場才現身？他說：「我搵Mark Ryan，唔關事。」GD逗留兩小時後秘密離場。</p><p>笑浩龍Fat Dragon</p><p>昨日下午3時，GD又出動，與容祖兒及Janice Man為Versace金鐘新店開幕擔任嘉賓。率先現身的祖兒表示未有睇GD的騷，但不是怕男友劉浩龍呷醋，她笑謂：「大家都係dragon，不過佢係fat dragon。」由於祖兒與傳媒做訪問一段時間，有歌迷心急見GD，催促祖兒說：「祖兒，拜拜。」祖兒識做讓GD出場。<br></p><p>千呼萬喚的GD現身，大方讓傳媒拍照一分鐘，並做兩分鐘訪問後即返回店內，再逗留廿分鐘便離開，巨星時間果然滴滴金！GD受訪期間，先後以韓文及英文多謝fans支持，他說：「很高興見到歌迷，現在自己狀態很好，演唱會很成功，有空會再來香港探望歌迷。」他又不時向歌迷揮手，但有歌迷想握手時，GD即繞過對方走開。此外，余文樂笑指GD是邪教，隨即被網友狂插。<br>採訪：譚倩宜、黃曉程<br>攝影：仇志德、梁繼光</p><p>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>