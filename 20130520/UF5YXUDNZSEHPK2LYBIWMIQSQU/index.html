<html><header><meta charset="utf-8"><title>隔牆有耳：<br>法國大象「佔領中環」 - 李八方</title></header><body><h1>隔牆有耳：<br>法國大象「佔領中環」 - 李八方</h1><p>香港被巨物包圍，西九有巨屎、維港有巨鴨，連中環都畀一頭巨象「佔領」，呢座5米高巨象係法國當代藝術大師Fabien Mérelle傑作《摩西五書》，剛完成裝置，喺中環皇后像廣場展示，但聽日先正式揭幕。<br>呢座巨型雕塑全球首次曝光，由樹脂同玻璃纖維製成，顯示出一個彎腰孭起大象嘅男人，正努力平衡背上重擔；大象主題靈感來自新加坡動物園，藝術家將大象同聖經《摩西五書》聯繫，探討對於個人嚟講，宗教、社會期望同埋文化，如何成為肩上背負嘅重擔。<br>主辦單位馬凌畫廊負責人Edward話，唔同文化背景嘅觀眾欣賞，會有唔同意會。好似法國人咁，因為稅率甚高，好多人會視大象係苛捐雜稅嘅政府。<br>喺香港，唔知諗起大象，會唔會覺得似係自己孭緊嗰層樓呢？又或者，你根本仲未孭得起呢隻象？</p></body></html>