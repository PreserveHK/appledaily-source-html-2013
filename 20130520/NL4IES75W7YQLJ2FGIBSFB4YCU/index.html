<html><header><meta charset="utf-8"><title>賣內地貨　「望超市減價」</title></header><body><h1>賣內地貨　「望超市減價」</h1><p>【本報訊】以日本零食起家的阿信屋遭「染紅」，相繼出售內地米粉、罐頭等，備受熟客質疑。阿信屋創辦人林偉駿承認，是為擴濶客路，「入內地食品？第日有問題，佢就知衰」。面對熟客網民非議，林偉駿說：「國產都有好嘢嘅，我哋都食東莞米粉啦，我唔係因為我係左仔想賣大陸嘢，而係好多師奶婆仔都會買罐午餐肉、五香肉丁、米粉。」</p><p>有責任引入便宜貨</p><p>他續說：「我覺得，搵到呢啲貨返嚟，都可以等佢哋入嚟行吓，我都係做生意，都要擴闊我哋客群。」林偉駿強調，日本食品仍是該店主打貨品，但引入內地糧油食品，主因是有點想與超市對着幹，「希望可以刺激到兩大超市考慮減價。好似賣東莞米粉咁，入貨時十櫃送一櫃，平均每包來貨價4.6至4.7（元），我賣6蚊」。<br>他說以往經常落舖，見到一些基層尤其是長者，「買包餅都要睇過度過呀！」他續說：「如果搵到啲平嘢，我應該有責任去引入。我自己都係香港人，去到幾十歲，我真係想做呢啲嘢。我見到啲客買嘢，拎住包嘢摸來摸去，有啲父母同我咁上下年紀，想買包薯片畀細路食，都未必負擔到。」<br>惠康月初推出日本零食劈價優惠狙擊阿信屋，據悉導火線是一份由AC Nielsen定期進行的市場調查報告，資料數據由全港超市提供，可反映超市貨品銷情；今年初一份報告結果反映超市「非正式貨品」銷量下跌，尤其是零食，有熟悉超市運作的人士指：「超市高層好嬲，所以啲中層就話係阿信屋搶咗生意，諗出呢個減價戰。」</p></body></html>