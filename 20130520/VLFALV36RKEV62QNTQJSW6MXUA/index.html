<html><header><meta charset="utf-8"><title>隔牆有耳：<br>黎棟國膠論萬能Key - 李八方</title></header><body><h1>隔牆有耳：<br>黎棟國膠論萬能Key - 李八方</h1><p>高官失言唯一「好處」，就係激發市民嘅創意思維。保安局局長黎棟國日前發表膠論，話女性要避免被強姦，應該飲少杯酒，「名揚」海外，俾婦團鬧爆。新婦女協進會批評無知兼強化性侵犯迷思，仲喺facebook上玩二次創作，話如果想避免俾男警員熊抱，女性應該少參與示威活動；唔想俾警員暴力對待，示威者就應該留係屋企咁話。</p><p>唔要佔中 就落實普選</p><p>依八方話，呢句百搭萬能Key，真係全港市民都啱用。如果股民唔想損手，應該少買股票；如果唔想做負資產，應該避免買樓。呢句萬能Key，最適用喺狼振英身上，如果佢唔想聽到反對聲音，就應該辭職下台；唔想俾人話佢語言偽術，應該唔好講嘢。前立法會議員陳淑莊仲抵死，佢話如果狼英唔想俾人踢爆僭建講大話，就應該一早唔好參選，唔使搞到一身蟻。以黎局長嘅邏輯再推論下去，警方要避免爆發警民衝突，應該尊重市民遊行示威權利；如果中共唔想見到佔領中環，更應該落實一人一票真普選，還政於民！</p></body></html>