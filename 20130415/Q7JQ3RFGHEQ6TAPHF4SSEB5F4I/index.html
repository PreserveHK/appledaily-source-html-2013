<html><header><meta charset="utf-8"><title>中門大開：愛字堆攬炒 - 添馬男</title></header><body><h1>中門大開：愛字堆攬炒 - 添馬男</h1><p>愛港力又出動，到《陽光時務》舉辦佔領中環論壇上搗亂叫囂，令人側目。環顧歷史上只有右翼法西斯政權，採用右翼暴力團體去對付左翼工人及工會團體，將左翼抹黑，製造惡劣形象，令一般中產及青年學生卻步。<br>內地維穩系統之手伸入香港，採用同樣手段，而且食髓知味，變本加厲。要對付呢班人有乜嘢方法？首先主流傳媒唔可以再作同謀者，大佬，香港有香港一套玩法，唔到你班左派暴民搞事，由於愛港力係搗亂為主，冇政見水平，所有公眾論壇及傳媒節目一概不邀請他們，以免被視為替呢班人背書。由於傳媒越報道，不論正面負面，總之有見報，就代表做咗嘢，所以但凡愛港力搗亂一概不報，等佢哋冇得見報，失去政治抹黑功能。<br>由於在香港維穩，無法好似內地由國保、公安迫酒店取消NGO預訂之會議場地，阻止維權人士聚會，所以最佳方法係「攬炒」。手法同對付法輪功一樣，用愛字頭團體去製造超大橫額，包圍法輪功陣地，迫政府一齊執法，將所有橫額拆除。搗亂佔中論壇，亦係泥漿摔角，向對方潑屎的「攬炒」策略，因佔中行動道德高地係非暴力，要通過文明方式對抗野蠻，且要召開多次及多場商討日，討論各普選方案，達至民間共識。愛字頭之搗亂行動，本質上係挑釁，令對方群眾一時衝動出手還擊，然後就報警搞大件事，令佔中行動形象受損。<br>以往點解又冇同類團體衝擊支聯會活動呢？一來支聯會集會參與群眾超多，幾十人起哄冇效用，分分鐘俾支聯會群眾包圍。華叔領導支聯會多年，重重防滲透搞事，所以一開始好注重義工組織，建立自己糾察隊，防止集會、遊行被搗亂。義工係支聯會核心，華叔視為戰友，臨終前遺言：「戰友我愛您們！」<br>佔中運動之風險係冇類似支聯會強大組織力，所以更加要識借力，日後訂場定先作保安考慮，首選教協，至少係泛民主場。第二點相，將凡曾經參與搗亂左派群眾點相，表明不歡迎進場。<br>若果主辦機構乃中立媒體，則要動員自己群眾撐場，呢類工作背後全部要有經驗人士或組織擔當策劃，唔可以任由佔中運動被推向暴力化。<br>學術界人士搞政治的活動，千萬不要頭巾氣，尤其對方來勢洶洶。<br><br>添馬男</p></body></html>