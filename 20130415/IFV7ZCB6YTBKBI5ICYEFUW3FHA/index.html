<html><header><meta charset="utf-8"><title>電視撈飯：楊怡變態癮起大開殺戒</title></header><body><h1>電視撈飯：楊怡變態癮起大開殺戒</h1><p>無綫劇集《仁心解碼II》本周播結局篇，繼續有唔少踩界嘅情節，雖然師奶觀眾未必buy，不過總算有啲新意，睇睇吓都有啲毛骨悚然。承接上周嘅劇情發展，變態女殺手李綺雯刑滿出獄後，第一時間搵楊怡尋仇，點知勾起楊怡啲慘痛回憶，令佢人格分裂，開始四圍殺人！</p><p>苟姑娘跳鋼管舞</p><p>首先受害嘅係飾演富家子嘅戴耀明，話說佢迷姦女友脫罪後，因為遇上槍擊案，於是警方派咗楊怡去保護佢。點知楊怡睇唔過眼，用私刑打咗戴耀明一身，最後呢位富家子仲喺後樓梯俾人勒死。跟住李綺雯又喺後巷俾人叉頸打暈咗，黃智賢喺追捕時俾車撞到重傷昏迷，最初大家都以為楊怡個老竇李家鼎係連環殺手，後來先知楊怡先係真兇！之後佢仲用𠝹頸放血嘅變態手段行兇，最後仲脅持大肚婆蒙嘉慧逃走，結果係點？睇怕都係死路一條。</p><p>至於哨牙仔蕭正楠俾苟芸慧同陳茵媺發現一腳踏兩船，俾人摑完仲齊齊嗌分手，陳國邦為咗令哨牙仔睇清楚最愛係邊個，扮嘢話苟姑娘自暴自棄，仲走咗去跳鋼管舞，實情只不過係跳舞比賽。哨牙仔最後發覺最鍾意陳茵媺，當然大團圓結局啦！<br>版主：陳基征</p></body></html>