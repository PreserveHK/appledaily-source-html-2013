<html><header><meta charset="utf-8"><title>中環在線：西貢地申寬限　街坊鬧爆<br>殼王酒店或縮水 - 李華華</title></header><body><h1>中環在線：西貢地申寬限　街坊鬧爆<br>殼王酒店或縮水 - 李華華</h1><p>電視廣播（TVB．511）阻「魔童」王維基旗下香港電視（1137）攞免費電視牌照，TVB老闆「殼王」陳國強向城規會申請放寬西貢酒店項目嘅發展限制，最近就俾西貢街坊反對。即使城規真係唔批，殼王最多就住發展，魔童日日燒緊銀紙，攞唔到牌應該傷過殼王好多。</p><p>夥方逸華投得</p><p>殼王同邵氏話事人方逸華2011年10月約以7.2億元，投得呢幅喺西貢惠民路附近嘅臨海地皮，可建樓面約29萬方呎，想發展為度假式酒店，早前向城規會申請，要求放寬地積比率同地盤覆蓋率，想喺三層地庫之上，起三幢三層高嘅酒店同零售項目。城規會就呢項申請收到22個意見，幾乎一面倒是反對，包括中外人士，相信都係來自區內居民，包括來自附近的沙下村嘅原居民。</p><p>憂加劇塞車問題</p><p>佢哋基本上認為，家陣西貢嘅交通配套不足，造成經常塞車情況，假日特別嚴重。新酒店將會帶來更多遊客，進一步加重交通負荷，影響環境、治安，帶來噪音污染，破壞安寧嘅鄉郊生活；而且呢項申請又冇對各種問題作評估，因此唔應該畀佢增加發展規模。<br>酒店最遲要於2017年3月落成，殼王仲有大把時間度橋。<br><br>李華華<br>mailto:LiWaWa@AppleDaily.com</p><p>【蘋果動新聞】Android App 修正版上架</p><p>回應讀者要求，Android App修正版改善記憶體使用情況，以及廣告顯示模式，即刻去Play Store下載啦！↓↓<br> http://bit.ly/appledailyupdate </p></body></html>