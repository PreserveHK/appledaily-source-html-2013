<html><header><meta charset="utf-8"><title>蘋波品足：莫耶斯被炒賠率會加熱 - 蘋果波神</title></header><body><h1>蘋波品足：<br>莫耶斯被炒賠率會加熱 - 蘋果波神</h1><p>英超開鑼僅逾月，迪肯尼奧剛大熱離開，下一位會是誰？根據海外莊家賠率顯示，今屆接掌紅魔的莫耶斯，已火速升至下一位被炒領隊的第7熱門（25倍）；明晚英聯盃雙紅對決後，我擔心莫帥被炒賠率會進一步加熱。</p><p>上屆英聯盃決賽竟由甲組巴拉福特挑戰英超中型班史雲斯，美國財仔公司新贊助下幾冇癮，但其實自05年起，每屆必有起碼一支傳統強隊打入決賽，獨上屆例外；今屆季前，各隊因每季多了起碼4,000萬鎊的電視轉播贊助費，瘋狂買人擴軍保命或爭盃，不少球隊像迪肯尼奧被炒前領軍的新特蘭，8月尾前竟共簽下14名新兵，相信連狂妄自負的他亦未知何謂強陣或副選陣容。各隊大把本錢玩新陣踢英聯盃，不明朗因素大增；但曼聯迎利物浦這場重量級第3圈賽事，肯定砌到盡，賽前軍情也易掌握，入球「大」屬首選。<br>投注英超心得，睇長遠少少，忌將以往單一場波放得太上心，這往往是傳媒炒作的佳品，也盡力避免感情用事；世上沒幾人能比得上費Sir在足壇的成就，結果莫耶斯上任一月，添兵不順，遇魔鬼賽程先悶和車仔再負利記，近績贏國內魚腩水晶宮及歐聯的利華古遜已譽滿場邊，馬後炮看原來假賽績。周日慘負同市宿敵曼城，錄得鬥國內3強全輸讓球盤；這個蘇格蘭人教開與世無爭的愛華頓，培養出戇直及忠誠之性格，升呢來到掌紅魔，同未與隊友夾慣的愛將費蘭尼，表現未放光芒，意料之內，擁躉無謂呻到葉落。不過莫帥要留意是周日大戰在即，還接受記者訪問叫大家放心突不在出場名單的尹佩斯，後者會在周三鬥利記傷癒復出云云，領隊在曼市打吡前的專注度及爭勝決心叫筆者質疑；基斯史摩寧今屆首次英超登場串演右閘，被曼城高拉洛夫及拿斯尼「爆到七彩」，加上中堅里奧費迪南繼續力不從心，這條近兩仗失掉6球的防線，似乎在傷兵多兼冇添兵下，短期不易解決。<br>最要考牌是，莫帥保守地要費蘭尼安於防中一職，成效如何，球迷拭目以待；鄰會曼城撤呆板的文仙尼換上比歷連尼，就是要今屆像周日打吡戰中贏來風捲殘雲。</p><p>曼聯明遇利記，若然尹佩斯真的能復出，朗尼稍墮後會令費蘭尼更稱職於要求的防中工作，再補入香川仔及拿尼側擊；既然守不穩，莫帥可會大膽嘗試同利記鬥攻？只是一個盃仔，輸了被炒賠率加熱又如何？費Sir欽點的，有排做！<br>利記上仗排4中堅試打防線負修咸頓，另一位瘋狂擴軍的羅渣士教波真笑料；其實紅軍最致命是突缺進攻重心菲臘比古天奴，但射手蘇亞雷斯肯定復出，古天奴缺陣的影響會減少，不用理會近５次作客奧脫福全敗的死數據，阿蘇餓波已久，勢令紅魔防線極度困擾，個人重心攻入球「大」之餘，會再小注押利記[+1]及冷W。文：蘋果波神</p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24  </p></body></html>