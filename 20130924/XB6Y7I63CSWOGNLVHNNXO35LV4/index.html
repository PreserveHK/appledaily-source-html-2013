<html><header><meta charset="utf-8"><title>馮仁昭四圍超：錢國偉告AD2冒認夜蒲女 - 馮仁昭</title></header><body><h1>馮仁昭四圍超：<br>錢國偉告AD2冒認夜蒲女 - 馮仁昭</h1><p>繼冬甩成員曾寶玲返內地做酒吧騷、海報冒認港產片《喜愛夜蒲》女主角之名引人注意後，最近AD2又再借《夜蒲3》返內地宣傳，但實情佢哋冇份演出。《夜蒲3》導演錢國偉（Wilson）噚日凌晨喺微博鬧爆有人大搖大擺咁用電影註冊咗嘅名呃人，唔尊重版權，AD2就反指Wilson博宣傳，雨僑、張文慈等亦力撐。</p><p>展開罵戰</p><p>Wilson噚日喺電話中直言有啲激氣，揚言電影已註冊，會發律師信追究，佢話：「佢哋好似玩，仲要話吹咩？𠵱家搶完人嘢仲要鬧人。」AD2成員Aily反擊話早前借用嘅遊艇係透過佢爸爸認識嘅朋友借出，有人承諾會畀佢演出一角，但最終冇兌現，Aily話：「我哋好落力幫佢哋借，點知最後一句話唔啱就冇得演，我都唔敢話畀daddy知，真係嬲到X街！」Amy就話：「我哋只係同搞活動嘅人講我哋係《喜愛夜蒲3》面試最出位𡃁模組合，都唔知佢哋咁樣宣傳。」</p><p>Wilson認為有人想轉移視線，佢話：「我冇聯絡過任何船主，要演一個角色應靠自己，唔係要靠借船先攞到。」佢話當初唔揀AD2，係因為佢哋cheap：「見到張露暈圖（乳暈）唔知佢哋真係拍會點，激情唔同艷情呀！」<br>撰文：馮仁昭</p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24 <br></p></body></html>