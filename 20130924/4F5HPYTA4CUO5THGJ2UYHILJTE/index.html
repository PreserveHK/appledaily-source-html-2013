<html><header><meta charset="utf-8"><title>女神tea time：GTA有乜咁巴閉 - Fifi</title></header><body><h1>女神tea time：<br>GTA有乜咁巴閉 - Fifi</h1><p>呢幾日身邊有唔少男性朋友，都匿喺屋企喪打嗰隻犯罪重口味Game《GTA V》。友人仲話佢買Game嗰陣時，前面個毒男喺得到隻碟嗰一刻，喜形於色叫了一聲「Yes！」<br>單係呢一個畫面，菲菲就估計得到，世界𠵱家有批男人，甘心為《GTA V》拎假斷六親。<br>菲菲唔打機，但好奇呢隻game有幾巴閉。翻查資料，呢隻game本身已經屈機，製作連宣傳費高達2.65億美元（近21億港元），唔單止打破game史紀錄，甚至比阿凡達更貴。<br>成本雖然係高，不過單睇上星期二上架後嘅銷售反應，就知到回報亦好和味。推出《GTA V》嘅Take-Two，喺之前公佈，隻game上市三日，銷售額已達10億美元，相當於賣出咗1,666萬套碟。<br>隻game叫好亦叫座，受惠最深嘅，當然係Take-Two，該公司嘅股價由今年至今，已經升咗54%。不過，最着數嘅一定係Microsoft同Sony，一來隻game只支援Xbox 360同PS3，同時隻game亦間接證明，只要有好game，電視game市場仍然大到你估唔到。</p><p>Fifi<br>本欄逢周二、四刊出</p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24 <br></p></body></html>