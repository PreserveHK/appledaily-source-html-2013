<html><header><meta charset="utf-8"><title>隔牆有耳：慶回歸信託基金搞國情教育搞到清盤 - 李八方</title></header><body><h1>隔牆有耳：慶回歸信託基金<br>搞國情教育搞到清盤 - 李八方</h1><p>左派年年都挖空心思慶回歸，偏偏16年來，香港主權回歸，但人心未回歸。唔通因為咁樣，所以「香港各界慶祝回歸委員會慈善信託基金」決定清盤？呢個基金來頭唔細㗎，話說回歸首年，一班愛國愛港人士為咗發動全港市民積極參與回歸活動，成立咗慶委會。最後用剩3,000幾萬，畀咗同名嘅信託基金，唔再搞慶回歸，但就努力不懈咁支援國情教育，甚至資助幼兒園搞升旗隊，喺16年後嘅今日終於完成歷史任務，宣佈清盤。</p><p>慶委會當年好「把炮」㗎，執行委員會主席係已故港區人大代表鄔維庸、副主席范徐麗泰，董事包括後來成為財政司司長嘅梁錦松，仲有演藝界汪明荃、港區人大代表鄭耀棠等。當年一舉籌到1億，最後用咗7,000幾萬搞慶祝，單係一場回歸大匯演就使咗2,000幾萬！之後仲有連串嘉年華、展覽、煙花匯演等等。<br>之後每年嘅慶祝活動都由政府自己做番，慶委會喺2002年已摺埋，但就保留信託基金，由范太做信託人。基金係註冊慈善團體嚟。</p><p>資助幼兒園 培訓升旗隊</p><p>八方睇番清盤告示，除咗當年分餅仔咁畀咗成415萬工聯會搞慶回歸一周年活動，啲錢已轉攻國情教育，先後資助中學生、中學教師嘅國民教育計劃，又資助中小學教師返大陸接受國情培訓同考察計劃，先後使咗1,682萬。不過最紅嘅都莫過於資助幼兒園培訓升旗隊兼購買升旗活動器材，足足花咗820萬！新同盟議員范國威講笑話，可能係慶回歸呢個名太「紅」，所以要改由其他團體分散投資。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>