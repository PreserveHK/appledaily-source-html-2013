<html><header><meta charset="utf-8"><title>中門大開：反新移民潮 - 添馬男</title></header><body><h1>中門大開：反新移民潮 - 添馬男</h1><p>政府將於周六宣佈香港相對貧窮線，事前吹風貧窮人口將達130萬之多，公佈相對貧窮線後，香港將會進入全面資源爭奪戰，而且會波及移民政策及單程證審批，相信梁振英一路都冇估計在政治上嘅後果。<br>制訂相對貧窮線係梁振英民生施政重點，得到社福界支持，由林鄭控制之扶貧委員會執行，擬訂於住戶入息中位數五成。相對貧窮概念係一個重大改變，徹底推翻香港福利制度核心理念。林鄭月娥知道唔係嘢少，希望manage公眾期望，一早強調貧窮線係為咗監察作用，但並不與政府福利政策掛鈎，又早吹定風話公佈貧窮線後唔會即時推出扶貧措施，但政治現實係flood gate一打開，洪水將會洶湧而來，各式各樣福利訴求湧現，林鄭阻擋不了，更關鍵係政府內部冇改革共識，最後將變成各式各樣補貼、現金援助頂檔。<br>香港以往有冇貧窮線？表面冇，實際有，政務官人人都知，符合申領綜援收入就係貧窮線，呢條線係用絕對貧窮概念訂出，叫做Basic Needs Approach，一個家庭最基本生活所需，96年由肥彭拍板，冼德勤做福利署長時檢討過一次，大幅提高標準金額，但就沿用絕對貧窮去劃線，當時北京早已大聲疾呼福利快車會車毀人亡。相對貧窮線首先衝擊綜援制度，既然政府已確立以住戶入息中位數某個百分比去定義貧窮，福利界也會要求重訂綜援金額，令綜援戶收入水準達到中位入息某個百分比，短期而言，應top up用現金派錢方式畀到有中位入息五成為止。第二個衝擊來自最低工資標準，既然住戶入息中位數五成為之貧窮，政府好難再defend現時最低工資委員會所訂出每個鐘30蚊，雖然林鄭同最低工資委員會主席翟紹唐夾定計，翟表明最低工資不應與貧窮線掛鈎，算做堆定沙包，但要頂住工會、泛民、老左聯手，加上梁振英拯救民望工程，都好難守得住。第三個衝擊係N無人士正式有了一個攞福利嘅身份，政府難再以冇法界定作理由，拒絕援助。</p><p>食窮港人之說大有市場</p><p>林鄭天真幼稚地以為相對貧窮線冇實質政策含義，同福利勞工政策脫鈎，係自欺欺人。政府對改革福利體系根本冇共識亦冇規劃，只有見步行步。為了頂住綜援、最低工資、老人金等政策訴求，唯一方法係加大短期派錢力度，以關愛基金作派錢機制，然後再由福利開支吸納。而稅務負擔最重嘅香港中產睇住政府狂派，就一定會更加反對每日150個單程證新移民，不斷成為貧窮人口生力軍，「新移民食窮香港人」之說會大有市場。市民認為梁振英即使訂出相對貧窮線，訂下減貧指標冇用，因為用家庭團聚之名來港新移民不斷補充，減貧永遠無法達標。政府訂出相對貧窮線係進步，但內部根本對改革福利制度冇共識，難有作為，結果可能變成取回單程證審批權上，承受更大民意壓力。<br>加上北京喉舌撐單程證制度，香港反新移民浪潮會越搞越大。 <br><br>添馬男</p><p>《亂噏24》現正逢一至五每日更新，今周嘉賓陳淑莊帶肥佬黎同蔡瀾背包旅行遊中歐，即刻收睇： http://bit.ly/appletalk24 <br></p></body></html>