<html><header><meta charset="utf-8"><title>女教師罵街 - 左丁山</title></header><body><h1>女教師罵街 - 左丁山</h1><p>女教師在街頭講粗口事件，左丁山一路未睇過YouTube版本，不知實情如何，直至星期日，小記者L將所有佢搵到嘅YouTube女教師講粗口錄影全部傳送過嚟，星期日下午冇馬跑，比較得閒，於是睇咗十幾分鐘，印象係呢位教師當日表現得勇猛驚人，又惡又辣，既問候娘親（×你老母）又指男女警察係八公、八婆、賤人，鬧警察係公安已係比較斯文，當然仲有一句現在已經聞名全港嘅WTF，但左丁山聽到佢帶有s音，應該係衝口而出，講咗What's The F。WTF與WsTF應該有小小分別嘅，WTF係粗言，未必係粗口，就正如昔年在大球場睇南華對精工，胡國雄交腳靚波俾居理入攝單刀，點知居理一腳打飛機，全場四萬球迷大合唱「調」（調整個調，高音）一聲咁箒。但講What's The F，咁就有考究咯噃，可能有好多種形式嘅嗎（以下刪數十字）。<br>如此街頭鬥士竟然曾經攞過卓越教學獎，實在令人意想不到，為何如此？年青時上訓練課程，導師（tutor）上tutorial，先俾我地一班十幾人睇一張照片，係黑人打白人，導師話：「是否一張圖片勝過一千字報導，討論之？」大家發言，角度多籮籮，勉強達成結論係黑人唔啱，然後導師再顯示一張「前傳照片」，係同一白人打同一黑人，跟住係一張「後傳照片」，係白人與黑人群毆，導師話：「單睇一張照片就下結論，往往有偏差，千祈唔好睇到一張單一圖片就下結論，要首先追查前因後果」。現在科技進步，圖片造假，容易到極，我地更加唔好相信報紙一兩張圖片所傳遞嘅信息。比圖片更進一步，YouTube上「新聞性影片」是否就包含「前因後果，前文後理」？值得懷疑。但呢位女教師嘅形象在YouTube上就真係得人驚到極，佢嘅擁躉大概要放番一段十五至二十分鐘嘅「完整版本」上YouTube（如果有嘅話）至可以為佢洗脫惡死女教師之嫌疑。<br>香港人本已戾氣盛，現有逐漸形成泰國式黃衫對紅衫之勢，為政者應該設法降溫才是，女教師已向公眾道歉（未向受佢辱罵之警察道歉），教育局長吳克儉想話大事化小，克制地講事情告一段落，點知梁特首撥火，驚死件事沉寂下來，要吳克儉交報告，佢究竟想點呀？</p></body></html>