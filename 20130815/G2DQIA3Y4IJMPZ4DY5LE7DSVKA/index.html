<html><header><meta charset="utf-8"><title>中環在線：港股全日停市　難得多日假8號波　如何過？ - 李華華</title></header><body><h1>中環在線：港股全日停市　難得多日假<br>8號波　如何過？ - 李華華</h1><p>超人撤資，李氏力場效力漸失，本港立即抵受唔住進擊之颱風，噚日天文台掛出今年首個8號風球，雖然下晝已改掛3號風球，但足以搞到港股停市一天，對上一次港股因颱風全日停市已經係2011年嘅事。難得多咗成日假，究竟股評人、分析員同經紀會做啲乜呢？結果唔少人都係選擇瞓晏啲！<br>要數最爛瞓嘅，應該係人稱「沈大師」嘅股評人沈振盈，佢自爆噚日瞓到中午12點先起身︰「7點幾起咗身，知道上晝冇市，就邊開住電視邊瞓覺，感覺好relax」。佢仲好興奮咁話，難得周中有得休息，就算下晝要返公司處理文件，但由於唔使睇實個市，所以工作效率仲高咗。<br>靚仔股評人鄧聲興都話，比平時瞓多三粒鐘︰「正常6點鐘起身，今日（噚日）就瞓到9點幾。」佢笑言，只得半日空閒時間，想睇戲都睇唔切。有電台節目在身嘅陳永陸同胡孟青就冇咁嘆，指工作量同平時冇分別，反而開咪唔使報價，多咗時間同聽眾分析公司業績咁話喎。</p><p>分析員刨業績冇偷懶</p><p>要同業績搏鬥嘅，仲有一眾分析員，雖然股市冇開，佢哋就算唔使返公司，都要喺屋企刨業績、寫報告，絕冇偷懶。有資格全日休息嘅，相信只有股票經紀，但華華所認識嘅經紀，唔知係咪職業病，定係夠專業，連買唔到嘅A股同日股都唔放過，照樣跟到足，到下晝收咗市，先至喺屋企煲劇、打機。<br>所以話打風有假放呢支歌仔，已經唔太合時喇。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>