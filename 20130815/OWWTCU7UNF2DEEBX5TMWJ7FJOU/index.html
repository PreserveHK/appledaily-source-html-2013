<html><header><meta charset="utf-8"><title>中環在線：三大行玩音樂椅地產分析員大執位 - 李華華</title></header><body><h1>中環在線：三大行玩音樂椅<br>地產分析員大執位 - 李華華</h1><p>近年聽到分析員被裁就多，玩音樂椅就真係好少有，聽聞野村、摩根大通同瑞信呢3間外資證券行，近月都有資深地產分析員另有高就。<br>摩根大通原先睇中港地產嘅阿頭Lucia Kwong，早幾個月離開，去一間地產商做投資業務，由sell-side轉buy-side。摩通於是向瑞信挖角，搵咗出名勤力、入行21年嘅證券研究部董事梁啟棠（Cusson）過檔。<br>Cusson主要睇地產同和黃（013），佢等長實（001）、和黃本月1號公佈業績，寫埋份報告先遞信，𠵱家放假中，應該11月去摩通返工，到時更上一層樓，睇晒亞洲區地產同綜合企業股，職銜升呢做董事總經理。<br>野村地產分析部阿頭Paul Louie遞咗信一段時間，聽聞會去英資行巴克萊返工。<br>老實講，自從十幾年前，有卓百德同林奮強呢兩位真係有江湖地位嘅星級地產分析員之後，𠵱家都冇乜呢類星級分析員，經歷過幾次股災、負資產，能睇通個市嘅就更加買少見少。</p><p>講電影變講國情，阿澤彭導最後一星期做嘉賓，<br>未睇？即上《亂噏24》重溫！<br> http://bit.ly/appletalk24  </p></body></html>