<html><header><meta charset="utf-8"><title>中門大開：政客續命術 - 添馬男</title></header><body><h1>中門大開：政客續命術 - 添馬男</h1><p>傳媒願意接受政府伸手影響新聞編輯，其中一個傳統理由係只要維持良好關係，政府會提供回報，凡有重大事件及決策，會用權威消息人士身份放料，比其他媒體搶先一步。呢個遊戲之所以存在多年，係因為過往的而且確互惠互利，但正如政府過份高估名嘴影響力一樣，呢類親建制傳媒對社會嘅影響力，也在持續下降。<br>內地官員誤以為香港媒體環境「惡劣」，人人針對梁振英。但現實上細心諗諗，由電視、電台、官媒到主流報紙，未計左報系統，每日由朝到晚，批評政府嘅聲音有幾多，數來數去就不外乎一報一刊一支咪，從量而言乃一與九之比，但點解政府仍然視傳媒為頭號政治敵人呢？<br>答案好簡單，有平台冇內容就冇用，今日IT產業內容是撒手鐧，同樣政治角力，內容亦係No.1。即使再封多十支咪，政府都唔會認為足夠，冇咗朝早李慧玲，就有新敵人出現，聽聽下連二台林海峰都好似寸寸貢喎，夜晚陶傑又唱衰中共小農DNA，行會內自然有人提出機不可失，借續牌一次過收多兩支咪。我可以保證，就算連潘小濤節目都收埋，特首民望只會更低。<br>有平台冇內容，源於政府政治論述能力低，連deliver一條正常小小嘅line to take能力都欠奉。原因不在新聞處，今日新聞官已不會主動放料，問題在於梁粉新貴陳茂波憑甚麼可以凡事為特首出謀獻策，笑死人。</p><p>小圈子化降低論述能力</p><p>當政府決策越小圈子化、黑箱化，政府開會討論氣氛就越沉悶呆板，有睇法、有判斷力，最重要有實戰經驗嘅官員就會明哲保身，由頭到尾低頭唔出聲。呢種政治氣氛直接導致政府論述能力下降。當你越來越多低B言論出台，對家就越多機會入位砌你，道理就是如此簡單。<br>由始至終，傳媒不過係落後政客失敗最佳藉口。鄧忍光成功清除吳志森，廢了港台在時事影響力，梁振英民望理應有所進步，當仍持續下降時，惟有又找尋另一個盲毛孭飛，港台官方訪問節目條花𡃁麥嘉緯好寸嘴喎，於是又發現一個盲毛。如是者政客的政治生命又得以延續，報告中央時又多一隻替死鬼。 <br><br>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>