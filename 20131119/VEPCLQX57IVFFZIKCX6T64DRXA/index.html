<html><header><meta charset="utf-8"><title>樂香園：王維基有排都未收皮 - 海迪</title></header><body><h1>樂香園：王維基有排都未收皮 - 海迪</h1><p>平日睇新聞，不經意見到某啲立法會議員喺度派膠，本來已唔識動氣，麻木晒，但臨近交稅季節，神經可能特別敏感，見到有人大大聲叫人收皮，真係好難唔反白眼。<br> 王維基嘅香港電視（1137）上周公佈業績，財務狀況只可用3個字形容：相當穩健。表面上睇，淨現金好似半年少咗7億咁，但其實佢同時多咗5億元金融資產，即真正使咗嘅現金，只有約2億幾元。相比起公司手持資產嚟睇，仲係「使得起」。<br> 香港電視截至8月底，總共投資嘅金融資產就有19.6億元，定期存款連現金有6.9億元，就算扣埋銀行負債5.32億元，可動用或者套現的資產，總共有成21.2億元。<br>香港電視冇透露佢買咗乜金融資產，不過相信都係一啲債券同大價股居多。而舊年呢批金融資產嘅投資回報其實唔差，股票連同債券買賣加上股息收入，總共就有6,700萬元。連埋現金本身嘅存款息，仲有少少物業收租咁，整體財務收入有1.29億元，完全夠cover貸款利息有凸。<br> 當然，金融資產可升可跌，但斷估以一個夠diversified嘅portfolio嚟講，潛在跌幅多極有限。王維基有排都唔會收皮，反而發噏風冇料到嘅人，自己小心啲。<br><br>海迪</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>