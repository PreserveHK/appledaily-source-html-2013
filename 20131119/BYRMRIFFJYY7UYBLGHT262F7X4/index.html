<html><header><meta charset="utf-8"><title>金手指：不問價追中慧 - 孫柏文</title></header><body><h1>金手指：不問價追中慧 - 孫柏文</h1><p>上星期，細價股中慧國際（1143）無端端升咗差唔多一倍，不過市值仲係二億幾。佢手持嘅現金都有成億幾，加埋個殼，應該都值三億八。<br>當然，佢個神級資產負債表，唔係上個禮拜先知，所以大家會問點解𠵱家先升？尋日我喺本報即時新聞段「PS4好賣有冇股好炒？」搵到答案。<br>總部喺科學園嘅中慧，年中曾因核心科技業務唔得而發盈警。不過兩年前，中慧入股美國GAEMS公司嘅五成一股份，今年進入收成期。呢間GAEMS就係做一個賣三百幾美元，望落似小型行李箱，打開時一面有個電視畫面，另一面可以裝部Xbox或者PlayStation入去，一插電就可以玩嘅隨身打機箱。</p><p>食正新Xbox及PS開售</p><p>花旗國雜誌CNET今年為產品評分時話過，呢個箱已經係專業機迷必備，仲話呢個行李箱係畀機迷嘅最佳禮物。上個禮拜中慧升，應該係因為微軟、索尼好快會推出新Xbox One同PS4，GAEMS接單接到手軟，有人春江鴨。<br>今日就好似年初0.62元叫大家買CEC（759）一樣。當時我建議，有網友話「已經三毫升咗一倍，仲推明燈？」到上周升超目標價一倍，喺1.72元我叫落車時，又有網友幾日後話「兩蚊喇明燈！」今日嘅中慧，就係年初嘅759。<br>講到呢度，我周顯兄上身。更重要嘅原因：我有個朋友，身家多就無，十幾億左右啦，都係炒股票賺嘅，股壇冇人唔識嘅老炒家。上周同佢食飯時講到中慧，佢話原來幾年前喺0.9元大量入貨，打死冇升一倍都唔賣。<br>我即刻諗，（一）你都肯買，呢隻肯定有料到。（二）蟹貨喺0.9元，家陣升一倍，升到1.4元，我個朋友都唔會沽啦！咁去睇睇，跟住就入。要買到倍升股，繼759之後就係呢隻，所以孫柏文建議不問價追中慧！<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>