<html><header><meta charset="utf-8"><title>三代電視人鬧爆TVB延長戰線　追擊「發牌攪屎棍」梁振英</title></header><body><h1>三代電視人鬧爆TVB<br>延長戰線　追擊「發牌攪屎棍」梁振英</h1><p>【電視風雲之港劇沒落】<br>【本報訊】一連三日各界鬧爆無綫，怎少得三代電視人。第一代周梁淑怡心痛親生仔淪為坐擁慣性收視的敗家仔；隨後的林奕華認為無綫用慢性毒藥害死電視業。相對屬新一代的《天與地》編劇周旭明，期望市民不只今晚無綫台慶熄電視，更要將戰線延續至電視發牌風雲的「攪屎棍」梁振英。<br>記者：翁煜雄　白琳　許偉賢</p><p>劇本瞇埋眼寫到</p><p>港人變百彈齋主，卻對「膠劇」邊彈邊看，沒辦法，「（因為）觀眾冇得選擇喎」。67年協助創辦無綫的第一代電視人周梁淑怡說，「有時睇見啲電視劇，真係慘不忍睹，點解？冇要求呀……因為佢哋冇任何威脅、冇競爭令到佢哋要驚」。<br></p><p>慣性收視是致命傷</p><p>為無綫做過開荒牛，其後輾轉在佳視與亞視打滾，見證電視圈輝煌發展，至今除卻新聞時事外，幾乎禁絕劇集。自由黨主席周梁坦言，「戲劇係講人嘅故事，一樣米養百樣人，成功在於個個角色都有獨特嘅地方，但𠵱家睇嗰啲（劇集），好似齣齣差唔多，啲劇本好似個個人瞇埋眼都寫到咁」。<br>她製作過電視劇《狂潮》，又從《民間傳奇》將汪明荃由古代帶到時裝劇《家變》，令女強人洛琳膾炙人口。她重視創作人材，提拔過王晶、甘國亮、許鞍華、杜琪峯、徐克等。<br>周梁認為最荒謬的是一個聲稱鼓勵創意工業的政府，一手扼殺這方面的發展，「有乜行業好過用電視去體現？呢行可以帶動廣告、設計甚至電影」。<br>周梁認為慣性收視是致命傷，「好似奧運選手，成日要練，因為想贏，如果跑嚟跑去得嗰一個人，仲邊有嗰種挑戰？」<br>企業老細亦如是。她稱：「啲老闆會諗，冇人嚟同你砌，慳番啲囉，貴嘅嘢唔好做咁多 。」觀眾邊罵邊看，不也有責任嗎？周梁嘆句：「觀眾都冇選擇；你叫佢（普羅市民）唔睇，佢唔睇喺屋企做得啲乜啫？」周梁指電視困局是政府造成，「政府有責任做球證，要求電視台做好質同量，同時確保市場有健康競爭，但政府冇做到」 。</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>