<html><header><meta charset="utf-8"><title>馮仁昭四圍超：Tommy仔擔心Tommy豬 - 馮仁昭</title></header><body><h1>馮仁昭四圍超：Tommy仔擔心Tommy豬 - 馮仁昭</h1><p>呢幾日Tommy仔又上頭條？不過今次上新聞頭條嘅唔係大家熟識嘅「樂壇小強」阮民安（Tommy仔），而係野豬Tommy仔，估唔到凡叫呢個英文名嘅都咁惹是非。噚日上頭條嘅野豬Tommy仔前日被指疑似受主人Uncle標虐待，結果有途人報警處理，𠵱家Tommy仔未知可唔可以返Uncle標身邊，有指亦可能要人道毀滅，命運未卜。</p><p>俾朋友整蠱</p><p>同係咁惹火嘅Tommy仔呢幾日唔喺香港，佢噚日喺電話訪問中笑話：「我啲朋友喺手提嘅group chat度話我又上頭條，搞到我嚇一跳。」當Tommy仔得知Tommy豬嘅情況都深表同情：「佢真係有病要人道毀滅都冇法子，如果Tommy仔冇事而政府又准嘅，梗係最好畀番Uncle標養番，如果唔養得就應該放生。」<br>介唔介意同隻豬同一個名？Tommy仔話：「冇得介意，可能Uncle標對呢個英文名有情意結，Tommy仔係好值得保護，同名都冇乜所謂。」會唔會索性改過第二個英文名？佢好肯定話：「唔會改，我行不改名坐不改姓，不過真係希望Tommy仔可以開心。」<br>撰文：馮仁昭</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com睇番足本網上版，除咗有專訪外，仲有好多時裝靚嘢睇！ </p></body></html>