<html><header><meta charset="utf-8"><title>中環在線：大家樂義賣禮包慶生羅開光下月唐裝開派對 - 李華華</title></header><body><h1>中環在線：大家樂義賣禮包慶生<br>羅開光下月唐裝開派對 - 李華華</h1><p>大家樂（341）早排慶祝45周年，限量推出1蚊懷舊金沙骨、蝦多士，可惜只得幾間分店有售，唔係人人食到，再來慶祝活動第二擊，就差唔多全線140幾間分店都有份，仲要係做慈善。</p><p>收益買餐券予慈善組織</p><p>大家樂同減廢組織「食德好」合作，加埋一班供應商，推出近2.6萬個禮包，今日開始喺大家樂分店義賣，每個20蚊，收益全部用來換大家樂餐券，再交畀「食德好」轉派畀慈善組織，幫助失業或其他有需要嘅人士。<br>大家樂CEO羅開光（Sunny）話，餐券可以換大家樂嘅皇牌系列食品，包括焗豬扒飯、四寶飯等等，包埋飲品。大家樂一向都有定期送餐券畀慈善團體，Sunny話，今次想讓顧客有份參與，一齊做善事。<br>禮包裏面有蠔油、護髮用品、即沖咖啡等等，都算實用。Sunny話，禮包嘅價值大概60蚊，差價由大家樂同禮品供應商分擔，估計活動約籌得45萬元。若反應好，明年初將會推第二階段，到時再擴大參與層面。<br>講起慶祝，大家樂早排搵代言人胡孟青着番套舊制服現身已經好爆，原來咁都唔止，大家樂下月7號再搞化妝派對，又係玩懷舊，以六、七十年代為主題，咁咪要着喇叭褲、鬆糕鞋？Sunny打算着唐裝衫上陣喎，真係睇唔出佢可以咁激，咁玩得，唔知青姐到時會唔會以陳寶珠造型現身呢？<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>