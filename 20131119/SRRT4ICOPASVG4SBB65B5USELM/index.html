<html><header><meta charset="utf-8"><title>女神tea time：富士康累死Sony - Fifi</title></header><body><h1>女神tea time：富士康累死Sony - Fifi</h1><p>一眾機迷等到頸都長，Sony嘅PlayStation 4（PS4）終於喺北美上架。單睇首24小時銷量，已賣出100萬部，好似係威係勢，本欄鄰居高明亦都考慮緊買第一批，實行「早買早享受」。不過當喺Amazon見到PS4劣評如潮後，都即時向高明講一句：且慢。<br>事緣好多人買咗部機後，都發現市面出現好多劣質機，大部份一係開機幾粒鐘就死機，更甚係連機都開唔到，幾千蚊港紙買番來嘅，竟然變一嚿磚。呢一場「死機災難」嘅始作俑者，好可能係富士康。<br>話說富士康之前請咗批實習生，要佢哋負責裝嵌PS4。可惜呢批實習生只係為儲學分，根本唔想做；二來富士康對佢哋待遇非常差。之前就有學生喺微博講明，富士康唔當佢哋係人，更喺組裝過程做咗手腳，PS4上架之日，就係Sony蝕錢同富士康執笠之時。<br>「宅男之父」項明生喺PS4開賣前突跳糟；加埋今次事件，中間存在唔少幻想空間。撇開事件對Sony影響唔講，如果呢隻鑊真係由以上原因造成，相信富士康未來傾生意時，啲客一定會借題發揮去壓價，而富士康亦唔可以再以實習為名，聘請廉價勞工為實。郭台銘恐怕又要再諗諗計去維持毛利率了。<br><br>Fifi<br>本欄逢周二、四刊出</p><p>足本收睇《亂噏24》x 楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>