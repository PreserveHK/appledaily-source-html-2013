<html><header><meta charset="utf-8"><title>求驗客手記 ：自傳搵出45錯處費Sir，回水啦！</title></header><body><h1>求驗客手記 ：自傳搵出45錯處<br>費Sir，回水啦！</h1><p>買咗費格遜最新本自傳嘅球迷要注意！原來你手上本書錯漏繁多，唔好信晒！外國球迷發現，呢本自傳至少有45項資料出錯；出版商承諾會回水。呢45項資料入面以日子錯誤為主，例如堅尼明明踢咗曼聯12年，但本書就寫咗11年，而傑斯明明17歲先幫曼聯上陣，但就寫咗16歲。</p><p>出版商承諾退款</p><p>除咗球員嘅資料，本書連費格遜自己嘅事都有錯，佢喺04年3月裝咗心臟起搏器，但本書就寫咗做02年4月，年份同月份都有錯。我求大俠就唔會怪費格遜嘅，始終佢都71歲，難免會記錯啲陳年舊事；但出版商Hodder and Stoughton就責無旁貸，佢哋理應搵編輯校對好啲資料先出街。費格遜今年5月先話退休，我求大俠數數手指，呢本402頁嘅自傳其實用咗4至5個月就出街，算唔算太匆忙呢？<br>出版商CEO賀頓威廉士話；「喺出版前，我哋已經搵過曼聯內部人士同埋足球專家核對過。經過呢個程序，我哋已經搵到大量錯誤，但未能做到全部準確。讀者對我哋嘅指正，可以幫到我哋再校對本書；或者喺未來嘅新版入面，我哋將會作出改正。如果你哋覺得本書唔值咁多錢，我哋感到抱歉，如果你肯將本書寄番嚟我哋總部，而且標明喺邊度買同幾多錢，我哋願意退番書錢同郵費。」<br>出版商補充，已經有一位讀者來信投訴，雖然佢冇寫到明本書錯啲咩，但佢話本書勁多錯，搞到佢好唔開心；出版商亦已回信，承諾回水咁話。我求大俠都唔知香港啲書局會唔會幫手退貨，但如果真係有讀者咁介懷呢啲錯的話，絕對可以將本書寄番去英國嘅出版商要求退款。</p><p>肥安都唔執輸</p><p>另外，皇家馬德里教練安察洛堤噚日亦出咗本自傳，書名叫《我的聖誕樹》，相信AC米蘭嘅球迷一聽就知個名點解，就係來自肥安成名嘅戰術4-3-2-1聖誕樹陣式。</p><p><br>足本收睇《亂噏24》x楊千嬅；影帝張家輝接力上陣！<br>周一至周五《亂噏24》約定你： http://bit.ly/appletalk24 </p></body></html>