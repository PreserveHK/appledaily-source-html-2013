<html><header><meta charset="utf-8"><title>作反了！ - 左丁山</title></header><body><h1>作反了！ - 左丁山</h1><p>怪事年年有，似乎今年特別多，幾十年未曾見過嘅「作反事件」，竟然最近發生兩宗，第一宗係政府架構作反，通訊局向立法會交文件，內容竟與頭頂上司，商務局局長蘇錦樑唱反調，公然不同意最高首長梁振英嘅意見。雖則話通訊局有一位主席何沛謙，並非官方人士，但業餘兼任公職之人，極少極少與官方路線打對台，況且一般嚟講，主席只係俾意見，講觀點，所有文件皆出自政務官手筆，政務官何來豹子膽與局長及特首反枱？唔通係何沛謙下命令？只能下一個結論，梁振英之發牌決定除不得人心之外，蘇錦樑亦無個人威信，佢地都鎮唔住一啲公職人員，以致高級公務員趁機落佢面。<br>第二宗就係政府顧問竟然公開駁嘴，反擊政府拿着份顧問報告「斷章取義」。在任何地方，不止香港，國際級顧問公司一旦中標，拿到政府顧問合約，必然為政府賣命，為政府最高當局找到一啲非政治理由來下合乎理性的、合乎民望的決定。免費電視牌照當然涉及政治考慮，畢竟電視傳媒影響力大，並非起條大橋咁直接簡單，只涉及工程技術問題也。梁振英對住咪高𥧌講咗四次「無政治考慮」，當我地係幼稚園學生而已。做得呢類顧問，收費用其實已包含了「孭鑊費」、「委屈費」，報告交了出去，政府點樣運用，顧問公司都不可能出聲。何物Spectrum Value Partners（威普諮詢顧問），竟敢違反天條，其亞洲區總監伍珮瑩（Jenny Ng）向「壹週刊」及商業電台批駁政府「斷章取義」，實在令商界中人震驚。身為市民及支持政府發牌無上限，左丁山自然向吳女士拍掌，但如果係該公司合夥人，唔召開會議批判佢至奇，在商言商，顧問點可以公開公然挑戰客戶呀？最多咪在幕後表示不滿之意，麥肯錫啲高層倘若為美國政府服務後，公開批評美國政府行為失當，唔立即執包袱就係上帝保佑箒。顧問作反亦顯示，國際級人馬睇唔起梁振英蘇錦樑，大有「話知你死」嘅態度。梁振英俾公務員與國際顧問烚到上面，啲梁粉情何以堪？</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>